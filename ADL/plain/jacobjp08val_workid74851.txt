Fugleredernes FilosofiA.R Wallace: Om Instinktet hos Mennesker og Dyr
							(1870). -Samme: Fugleredernes Filosofi (1867). -
								Samme: En Theori om Fuglereder (1868). - M.A. Pouchet: Konstruktionsforandringer i
							Bysvalernes Rede (1870).Ligesom den Hamburger Skillemønt ikke er gangbar udenfor Stadens Grund,
							saaledes gjælder en Definition heller ikke udenfor den Definerendes
							Værker. Der existerer ligesaalidt Definitioner, der have Gyldighed
							overalt, som der existerer en for Alverden fælles Møntsort. Derfor er
							det en god Ting, saasnart man slaaer en Bog op, strax at finde
							Forfatterens Definition paa det, han vil tale om, og derfor skynder jeg
							mig at meddele, at Wallace definerer Instinktet som: »Dyrs Fuldbyrdelse
							af komplexe Handlinger uden at der er gaaet nogen Belæring eller
							Kundskabserhvervelse iforveien«. Man siger, at Mennesket har Instinkter,
							at det f Ex. er Instinkt, der faaer Barnet til at die, og Instinkt, der
							hjælper den Vilde til at finde Vei i ham ubekjendte, yderst vildsomme
							Skove. Hvad det første Exempel angaaer, saa er det ganske rigtigt, at
							Børn die, naar de blive lagte til Brystet; men de foretage den samme
							Mundbevægelse, naar man stikker dem en hvilkensomhelst Gjenstand af
							passende Størrelse i Munden, og forresten kan man da ligesaalidt kalde
							det instinktmæssigt at tage Næring til sig, som man kan sige, at det er
							et Instinkt, der faaer Barnet til at aande. Hvis der her skulde kunne
							være Tale om noget Instinkt, maatte det søges deri, at det nyfødte Barn
							efter somme Folks Paastand »søger Brystet«; men desværre er dette kun en Paastand. Og nu med Hensyn til de Vilde,
							hvis Evne til ikke at fare vild har bragt forskjellige Reisende paa
							Vildspor! man kunde formeentlig med ligesaa stor Ret, som man tillægger
							Indianeren et specielt Vei-Instinkt, sige, at det er et nautisk
							Instinkt, der faaer en Fisker til snart at stramme, snart at fire paa et
							Skjøde og til nu at lægge Roret styrbords, nu bagbords. Man indvender
							strax, at det er Noget, Fiskeren har lært; ganske rigtigt, men - det er
							netop ogsaa det, Indianeren har! Indianeren har fra Barnsbeen løbet
							rundt i sin Hjemstavns Skove, og han lærer der at finde sin Vei af Ting,
							som en Europæer neppe vilde falde paa at bruge som Veivisere; han lægger
							Mærke til, paa hvilken Side af Træerne Mosset findes, hvad Vei Fuglene
							flyve om Morgenen og om Aftenen og meget Andet. Herved faaer han
							imidlertid kun Øvelse i  at
							orientere sig, og dette er endnu ikke nok til at forklare, at han kan
							finde Vei i Egne, der ligge langt borte fra hans Hjem. Men vore
							Beviisgrunde ere da heller ikke udtømte. Indianeren lærer ikke Geografi,
							han har aldeles ingen Kundskab om, at Amsterdam er Hovedstaden i
							Holland, men han er dog heller ikke saa ganske uvidende i det nævnte
							Fag. For det Første reise Vilde overordenlig meget, og da topografiske
							Kundskaber ere meget vigtige for dem, saa afgive saadanne Reiser et
							meget yndet Samtalestof iblandt dem. Enhver Reise forøger saaledes
							Stammens Kundskaber, og fangne Fjender bidrage udentvivl deres. Naar man
							nu betænker, at Vilde ikke have synderlig Meget at tænke paa, og at de
							kun behøve nogle faa Data: Bjergkjædernes Retning, Flodernes Løb, visse
							Planters Forekomst osv. for at kunne orientere sig, saa indseer man let,
							at deres topografiske Kundskaber - endogsaa angaaende Landstrækninger,
							der ligge fjernt fra deres Hjem - ere tilstrækkelige til, at de kunne
							føre en stakkels, aldeles desorienteret Reisende saa sikkert, at han
							kommer paa de Tanker, at Føreren gaaer efter et Instinkt.Det er imidlertid ingenlunde særlig Mennesket, der skal have Instinkter.
							Tvertimod, Menneskene ere fornuftige, Instinkterne ere hos dem noget
							ganske Underordnet, Noget, de have faaet - jeg veed ikke hvorfor, men
							jeg antager, at de, der hævde, at Mennesket har Instinkt, betragter det
							som et Beviis paa Naturens Gavmildhed »Dyrene have kun Instinkter.« »Fuglene bygge deres Reder med Instinktet til
							Arkitekt, Mennesket bygger med Fornuft.« »Fuglene forandre aldrig deres
							Byggeplan, Menneskene forandre og forbedre stadigt deres Huse.«
							»Fornuften gaaer fremad, Instinktet staaer stille.« - Det er mange
							Paastande, og det Paastande, som ere blevne gjentagne saa tidt, at de nu
							gaae og gjælde for Grundsætninger, og baade Filosofer, Naturforskere,
							Theologer og Digtere bygge trøstigt paa dem: de maa da vel være sande,
							de burde ialfald næsten være det; men desværre er det galt omtrent
							Altsammen. Fuglene bygge ikke efter Instinkt,
							Mennesket bygger ikke fornuftigt, Fuglene
							forandre og forbedre deres Reder, Menneskene forandre og forbedre ikke
							deres Huse, naar de leve under Forhold, der ikke ere altfor forskjellige
							fra dem, hvorunder Fuglene leve.Lad os begynde med det Sidste. Menneskene forandre og forbedre ikke deres
							Boliger. Arabernes Skindtelte ere ikke blevne anderledes, end de vare
							for tre tusinde Aar siden; de ægyptiske Hytter, byggede  af Nilens Dynd, ere saa simple, at
							de ikke have kunnet være simplere paa Faraonernes Tid, og de
							sydamerikanske Stammers Palmebladshytter see heller ikke ud til at have
							modtaget Forbedringer. Alle Hytterne ere eens, den Ene bygger ganske som
							den Anden; det kunde næsten see ud, som det var det, man kalder Instinkt
							Men der er dog vel neppe Nogen, som vilde vove en saa dristig Paastand
							som den: at en lille nyfødt Araber, der var bleven ført til Patagonien
							og opdraget der, at han, naar han skulde sætte Bo, vilde forbause den
							patagoniske Almeenhed ved at bygge et arabisk Skindtelt? Det turde dog
							vel være baade simplere og rimeligere at sige: for det Første, at
							Bygningernes Udseende og Indretning betingedes af det Materiale, der
							stod til de Byggendes Raadighed; at man - naar man ikke havde Andet at
							bygge af end Dynd som Ægypterne eller Snee som nogle arktiske Stammer -
							at man saa byggede af dette og paa den Maade, som Stoffets Natur
							fordrede; og fremdeles, at man ved Bygningen tog Hensyn til, om man
							havde til Hensigt at opholde sig paa eet Sted, i hvilket Tilfælde man
							byggede solidt, eller om man havde isinde at forandre Opholdssted en
							Gang om Maaneden, i hvilket Tilfælde man byggede transportable Boliger
							som f Ex. Araberne. Endvidere, at skjøndt Ordsproget siger, at
							Forandring fryder, saa er dog Vanen en anden Natur, og Mennesket har en
							meget stærk Tilbøielighed til »at blive ved Jorden med det ene Been«,
							til ikke at indlade sig paa at forlade det Gamle og Prøvede for det Ny
							og Usikkre, der, hvis det falder uheldigt ud, vækker Naboernes Spot og,
							ifald det faaer et heldigt Udfald, deres Misundelse. Saaledes har et
							civiliseret Folk som det danske baaret sig ad; man betragte blot en
							eller anden Provindses Bøndergaarde, et eller andet Stifts Kirker, og
							man vil neppe, naar man har endt disse arkitektoniske Studier, mærke
							noget til en Forvirring, der er bleven affødt af Mangfoldighed paa
							Motiver. Hverken Eskimoerne eller Ægypterne have været et Haar bedre end
							de Danske, og Malayerne have næsten været værre eller i det Mindste
							ligesaa slemme. Med disse Folk forholder det sig saaledes: da de kom fra
							det Sted, hvorom man Intet veed, toge de deres Ophold ved Flodmundinger
							og Havbugter, fordi de holdt og holde meget af Vandet, ansee en Kano for
							en af Livets første Fornødenheder og aldeles ikke indlade sig paa at
							reise et Sted hen tillands, naar det er muligt at naae det ad Søveien.
							De byggede nu deres Huse paa Pæle for ikke at være generede af Ebbe og
							Flod og periodiske Oversvømmelser og hvad andre  Ubehageligheder, en for nær Berøring med det
							vaade Element kan medføre. Denne Bygningsmaade have de holdt saa godt
							fast ved, at de Malayere, der boe paa meget tørre Steder og heelt oppe
							paa Bjergene, endnu den Dag i Dag reise Pælebygninger, som i hele deres
							Indretning tage de strengeste Forholdsregler mod det Vand, ved hvilket
							deres Forfædre boede mange Slægtled tilbage.Nu var det, vi skulde see, om det virkelig er heelt andre Forhold, som
							møde os, naar vi betragte Fuglenes Redebygning. Først see vi, at Reden
							er vidunderlig godt afpasset efter Fuglens Bygning, Størrelse og
							Levemaade. Lad os ikke, som man pleier, af denne Iagttagelse tage
							Anledning til at udbryde i hyperbolske Fraser om Naturens Viisdom; lad
							os hellere sige, at det er saa overmaade rimeligt, at der heri aldeles
							intet Overraskende er, da det jo dog ellers ikke under Livets
							almindelige Forhold vilde falde os ind at forbauses over, at der er et
							bestemt Forhold mellem den Arbeidendes Stilling og Midler og hans
							Arbeide. Svalen bygger sin Rede af Leer og Dynd fra Bredden af de Damme,
							over hvis Speil de Insekter sværme, som tjene den til Næring; Lærken
							bygger sin af Græs og Hestehaar, som den finder paa de Marker, der give
							den det Frø, hvoraf den lever; visse fiskeædende Fugle bygge deres Rede
							af Fiskeknogler, og Kragerne, der leve af Aadsler af Kaniner og Lam,
							fore deres med Lammeuld og Kaninhaar. Heri er intet Mærkeligt.
							Kolibriens og Fuglekongens Reder ere smaa og fiint byggede, fordi det er
							smaa Fugle med fine Næb og fine Fødder, der have bygget dem. Skadens og
							Kragens ere ikke saa smaa og ikke saa fine, fordi Skaden og Kragen ere
							store Fugle med grove Fødder og grove Næb. Natravnene have saa svage
							Fødder, at de neppe kunne gaae, og deres flade Næb er svækket ved dets
							store Mundvide og tilmed næsten skjult mellem Fjer og Børster; derfor
							bygge disse Fugle ingen Reder, men lægge deres Æg paa Jorden eller paa
							Træstubbenes Overflade. Papegøierne ere saaledes indrettede, at de
							hverken kunne klavre eller vende sig uden at bruge baade Næb og Fødder;
							derfor bygge heller ikke de Reder, men lægge Æggene i Træernes
							Huulheder. I Alt dette er der da heller intet Mærkeligt, Intet, der
							opfordrer os til at tilkalde den mystiske Magt: Instinktet, for at faae
							Sagen forklaret. Men, indvender man, behøves der end intet Instinkt til
							at forklare, at Rederne ere byggede af samme Materiale og paa samme
							Maade, det vil her sige, opklæbede, flettede, løst sammenføiede osv.,
							saa er her dog ikke givet nogen Forklaring af den Omstændighed, at f.Ex. Kolibrierne flette og Svalerne opklæbe deres Reder i samme Form.
							Denne Indvending er berettiget, men vi behøve dog ikke Instinktet endnu.
							Fuglene lære nemlig at bygge af hinanden. Man sige ikke strax, at det er
							umuligt, thi det er allerede lykkedes at bevise, at Fuglene lære at
							synge, og at de ikke synge efter et eget Sanginstinkt.Man har gjort det Forsøg at sætte smaa Irisker sammen med tre
							forskjellige Sanglærkearter, og da Iriskerne begyndte at synge, var det
							ikke Irisksang, man hørte, det var den Lærkearts Sang, de havde deelt
							Buur med Man tog nu saadan en Irisk med Lærkestemme og satte den, da den
							var tre Maaneder gammel, i samme Stue som nogle meget smukt syngende
							Irisker, der havde deres egen Sangmaade; men Lærke-Irisken forandrede
							ikke sin Sang. Der var ogsaa en lille Irisk, som slet ikke kom i
							Nærheden af Fugle, men maatte nøies med Menneskeselskab; Følgen heraf
							var, at man stadigt kunde gribe den i at sige: »smuk Dreng« og andre
							behagelige Smaasætninger. Naar saadanne Forsøg skulle lykkes, maa man
							imidlertid tage Ungen af Moderens Rede, før den er bleven tre Dage
							gammel; thi man har Exempler paa, at Fugle i denne Alder allerede have
							lært Artens Lokketoner.Af dette erfarer man ikke blot, at Fugle lære deres Sang og ikke ere
							fødte med den, ligesaalidt som et Barn fødes med et Instinkt til at tale
							Dansk eller Tydsk; men man lærer ogsaa, at Ordsproget har Ret, naar det
							siger: »smaa Potter have ogsaa Øren.« Men kunne Smaafugle høre og huske
							det Hørte, saa maa de vel ogsaa kunde see og huske det Seete. De maa,
							naar de have ligget hele Uger i Reden, vel nok siden kunne huske, hvor
							stor den var, hvorledes den Lokalitet var, den var bygget paa, og
							endelig Grundtrækkene i dens Form. Men, siger man: en Fugl, der er født
							i Mai 1870, kan den huske Alt dette saa godt, at den kan bygge sin Rede
							i April 1871? Jeg veed nu ikke, hvorfor den ikke skulde kunne huske det,
							da baade Storke og Duer have givet os Exempler nok paa, hvor stor
							Fuglehukommelsen er; men ialfald er der ikke nogen overdreven stor
							Rimelighed for, at det er de yngste Fugle, som først bygge Rede, - der
							er da mindst ligesaa stor Sandsynlighed for, at de ældste begynde først,
							og saa kunne jo de yngre see til og faae Redebygningens Elementer
							opfriskede i deres Hukommelse. Endelig er det heller ikke sagt, at det
							altid er unge Fugle, der mages; det kan ligesaagodt være en ung og en
							gammel. Der er endnu en Ting, som taler imod Redebygningsinstinktets
							Existens, den nemlig, at yngre Fugle ikke bygge saa fuldkomne Reder, som
							de ældre; var  det et
							Instinkt, der var det Ledende, vilde dette ikke være Tilfældet.Hvad angaaer den Paastand, der ovenfor er fremsat om, at Fuglene forandre
							og forbedre deres Reder, saa er der ikke herved meent, at
							Redebygningskunsten var i en stadig Stigen; jeg har blot villet sige, at
							Fuglene ved Anlæget af deres Reder forstode at drage Nytte af nye
							Forhold i deres Omgivelser eller at læmpe sig efter dem. Saaledes bygge
							de nordamerikanske Svaler deres Rede paa Husenes Mure og Skorstene, hvad
							de dog ganske vist ikke have gjort for trehundrede Aar siden,
							ligesaalidt som de Fugle, der nu fore deres Reder med Garn og Traad
							istedetfor med Uld og Hestehaar, altid have gjort dette. Allikens
							Forkjærlighed for Kirketaarne vil man vel neppe gjøre til et Instinkt,
							og naar Fuglekonger, Purpursvaler og Stære betjene sig af de
							Cigarkasser, man har slaaet op til dem, vil man vel heller ikke heri see
							en Virkning af hiin mystiske Magt. Der er en nordamerikansk Pirol, som,
							naar den bygger mellem faste og stive Grene, gjør sin Rede meget flad;
							men naar den bygger mellem Grædepilens smidige Grene, gjør den Reden
							dyb, da den gyngende Bevægelse, som Træets bøielige Grene og med dem
							Reden sættes i af Vinden, ellers let vilde volde, at Unger og Æg faldt
							ud af Reden. Naar Graaspurven bygger paa Træer, er dens Rede meget net
							skaalformet, men kan den finde et Hul under et Straatag eller et andet
							beskygget Sted, tager den sig Sagen meget mageligere og slæber blot lidt
							Straa og Fnug sammen uden at lave nogen egenlig Rede deraf Vi skulle
							endnu kun betragte Hussvalen. I Begyndelsen af dette Aarhundrede byggede
							den, efter hvad man kan forstaae af Pouchets meget lidt anskuelige
							Fremstilling, sine Reder kugleformede med en meget lille kredsformet
							Aabning, der ikke var større, end at en voxen Svale netop kunde knibe
							sig igjennem; nu derimod* er dens Rede mere ægformet, og Aabningen er
							bleven en langagtig Spalte, der er stor nok til, at et Par Smaaunger
							kunne stikke Hovedet ud af den uden at spærre for Forældrene. Alle disse
							Exempler vise, at Fuglene kunne bære sig fornuftigt ad med deres
							Redebygning; men vi have ogsaa Exempler paa, at de ere ligesaa store
							Vanedyr som Malayerne og bære sig saa ufornuftigt ad, som man kun kan
							gjøre det, naar man ledes af Fornuft og ikke af et ufeilbarligt
							Instinkt. Man behøver blot at nævne de amerikanske Vandre-Duer, der
							sætte saa mange Reder paa een Green, at den gaaer * Pouchets
								Undersøgelse gjælder kun Frankrig. itu, til liden Baade for
							Æg og Unger; fremdeles Raagen, hvis Rede er saa ufuldkommen, at den let
							mister sit Indhold i Stormveir; endelig har man seet Svaler Aar for Aar
							bygge paa Steder, hvor Rederne, saasnart det regnede stærkt,
							nødvendigviis maatte skylles bort. Dette er, hvad Wallace har at sige
							mod Instinktet, uden at han forøvrig med Bestemthed vil nægte alt
							Instinkts Tilværelse; han har blot villet vise, at Fuglenes Redebygning
							ingenlunde er en Støtte for det, ialfald efter hvad man nu veed om dette
							Forhold. Den eneste Maade, hvorpaa man vilde kunne vise, at der dog var
							Instinkt, vilde være: at tage meget spæde Unger ud af Moderens Rede,
							lade dem leve et Sted for sig selv, lægge lidt Redemateriale ind til dem
							og saa see, om de byggede Artens Rede. Gjøre de det, maa denne Udvikling
							falde, men de, ganske vist faa og ufuldstændige, Iagttagelser, man har
							gjort i saa Henseende, synes rigtignok at tage Parti mod Instinktet før Fornuften. Vi have
							i det Foregaaende nærmest seet paa Redens og Fuglenes Forhold til
							hinanden; men der vilde maaskee endnu være Noget at see paa, hvis vi
							henvendte vor Opmærksomhed paa Redens og Fuglens Forhold til Omverdenen.
							Alt i Verden har Fjender, og Fuglene ere meget langt fra at danne nogen
							Undtagelse fra denne Regel. Reden er Fuglens Huus, det Sted, hvor den
							fremfor Alt skulde være sikker; det er da ingen urimelig Formodning, at
							vi i den skulde kunne see Frygten for Fjenderne udtalt. Vi betragte
							Reden som et Skjul; lad os lægge denne Betragtningsmaade til Grund for
							en Redeklassifikation: aabne Reder og lukkede Reder. Til de sidste
							regner jeg alle de Reder, der skjule Æg, Unger og den rugende Fugl, hvad
							enten det saa er en kunstigt flettet Pungrede eller lidt løst Straa i et
							Digehul. Der er den Mærkelighed ved denne Inddeling, at den ikke bryder
							den almindelige »naturlige« Inddelingsmaade; thi hele store Grupper af
							Fugle, som almindeligt ansees for beslægtede, falde enten i den ene
							eller den anden af vore Inddelinger, og det er kun undtagelsesviis
							Tilfældet, at Arter af samme Slægt findes i dem begge. Man veed, at
							Hannerne og Hunnerne hos Fuglene ofte have forskjellige Farver: de
							Fugle, hvor Hannen er anderledes og afstikkende farvet, lade vi nu -man
							vil snart see hvorfor - danne en Gruppe for sig; de Fugle, hvor baade
							Han og Hun have iøinefaldende Farver, lade vi danne en anden Gruppe.
							Undersøge vi saa, hvorledes de to Grupper i hver af vore to Inddelinger
							forholde sig til hinanden, viser det sig, at Grupperne falde sammen
							saaledes, at de Fugle, hvor begge Kjøn have paafaldende  lyse eller afstikkende Farver,
							have lukkede Reder, medens de, hos hvem kun Hannen er afstikkende
							farvet, have aabne Reder. At dette er et Forhold, der har Hensyn til
							Omverdenen, er indlysende nok; thi hvis en Fuglehun med afstikkende
							Farver laae i en aaben Rede, vilde Fjenderne langt lettere see den, end
							hvis den var mørktfarvet eller af samme Farve som Omgivelserne; og hvis
							paa den anden Side Reden er lukket, er der ingen Fare for Hunnen ved at
							være stærkt farvet. Om det forøvrig er Reden, der har bestemt Fuglens
							Farve, eller Farven, der har bestemt Redens Form, skulle vi senere
							undersøge. Den ovenfor fremsatte Regel har imidlertid sine Undtagelser;
							men blandt disse er der nogle, som i en væsenlig Grad styrke Reglen.
							Saaledes er der nogle Fugle, hvis Hunner ere langt mere farverige end
							Hannerne, og disse Fugle have aabne Reder; men her besørge de
							mørktfarvede Hanner Udrugningen. Hos Sidensvandserne have begge Kjøn
							afstikkende Farver, rødgraa Ryg og lakrøde Vingefjer, og dog have de
							aabne Reder; men disse Fugle yngle kun under meget nordlige Bredegrader
							og bygge deres Reder i Naaletræer, og i de nordlige Egne og særligt paa
							Naaletræernes Stamme er der en Vrimmel af Lavarter med alle mulige
							brogede Farver: af disse Laver bygger Fuglen sin Rede, og med deres
							Farver smelter dens brogede Fjerdragt let sammen; om det saa er de røde
							Pletter, saa ligne de Sporehusene paa en vis Skaal-Lav. Der er andre
							pragtfuldt farvede Fugle (Pittida), som have
							aabne Reder; men her er Bruddet paa Reglen kun tilsyneladende: de stærke
							Farver findes nemlig paa Brystet, og man seer kun den mørktfarvede Ryg,
							naar Fuglen ligger paa Reden. Man kunde mod denne Regel indvende, at
							Strudse- og Emu-Hannerne, der besørge Rugningen, ikke ere mindre
							iøinefaldende end Hunnerne; men man betænke, at den Rede, der skulde
							skjule disse store Fugle, snarere vilde lede til at finde dem, og man
							maa ikke troe, at Naturen er saa stridig som Systematikerne, der med
							Vold og Magt ville samle alle Hoveder under een Hat. Naturen gjør ingen
							Dumheder for at frelse Systemet; derfor lader den Strudsen skøtte sig
							selv og trøster sig med, at den har givet Fuglen lange Been, der kunne
							bringe den hurtigt afsted. Pirolerne er det vanskeligere at komme afsted
							med; det er spraglede Fugle, og dog have de aabne Reder, og skjøndt man
							har lagt Mærke til, at de gamle Fugle gjøre sig al optænkelig Umag med
							at skjule Rederne under tætte og tykke Løvhæng, maa vi dog vist
							foreløbig lade dette Forhold staae som en Undtagelse, der ikke  bekræfter Reglen. Til
							samme Klasse af Undtagelserne høre nogle Tilfælde, hvor Hannen er
							spraglet, Hunnen mørk og Reden lukket.I dette Forhold mellem Farve og Redeform, mener Wallace, maa det være
							Reden, der bestemmer Farven, fordi vi hos de Fugle, hvor begge Kjøn have
							mørke Farver, baade finde aabne og lukkede Reder. Efter hans Mening har
							altsaa i Begyndelsen Fuglenes Hanner og Hunner havt samme Farve
							(selvfølgelig dog kun indenfor samme Art); nogle Fugle byggede aabne,
							andre lukkede Reder; ved Parringsvalget* fik nogle af de Fugle, der
							byggede aabne Reder, efterhaanden mere pragtfulde Farver, og nu
							indtræder der det dobbelte Forhold, at de meest afstikkende Hanner
							formere sig stærkest, medens de meest afstikkende Hunner ere meest
							udsatte for Ødelæggelse. De Fugle, der bygge lukkede Reder, paavirkes
							ikke heraf, men blandt dem, der have aabne Reder, vilde Kvalitetsvalget
							særlig lade de Arter bukke under, hvor Hunnerne arvede meest af
							Hannernes Pragt.Darwin** seer Sagen noget anderledes, idet han lader Redens Form være
							betinget af Fuglens Farve. Efter ham bygge i Begyndelsen alle Fugle
							simple, aabne Reder, men efterhaanden som Parringsvalget gjør Hanfuglene
							og ifølge de almindelige Nedarvingslove derved ogsaa Hunnerne, mere og
							mere afstikkende, bliver dette disse sidste farligt og nøder de
							paagjældende Fugle til at søge deres Frelse i at bygge lukkede Reder,
							d.v.s. Kvalitetsvalget skaanede de Individer, der havde skjult deres
							Reder bedst.Det er to saa store Forskere, der ere uenige, at det bliver lidt
							forvovent at give sig til at dømme imellem dem. Men man har jo dog Lov
							til at have en Mening, om saa Autoriteterne ere aldrig saa store, -
							altsaa: da Fuglene nedstamme fra Krybdyrene, og da Parringsvalget ikke
							her i nogen særlig høi grad har gjort Hannernes Udseende forskjelligt
							fra Hunnernes, er det rimeligt, at begge Kjøn hos de første Fugle have
							været lidet eller slet ikke forskjellige, om der end har været en
							Tendens til Forskjellighed Da endvidere Krybdyrene ikke bygge Reder, men
							ganske simpelt søge Skjul mellem Jordbundens Ujevnheder eller i Træernes
							Huulheder, have de første Fugle uden Tvivl baaret sig ad paa samme
							Maade; ialfald er der da Intet, som taler * See nærværende
								Tidsskrift 2. Bind, Side 247.** Descent of man. 1871. for, at de skulde have
							bygget kunstige, kuppelformede, lukkede Reder. Som bekjendt ere
							Krybdyrene koldblodige, og deres Legemer have samme Varmegrad som den
							dem omgivende Luft; det vilde derfor ikke være til nogen væsenlig Nytte
							for dem at omgive sig med slette Varmeledere som Uld, Straa o.s.v.
							Fuglene ere jo derimod varmblodige; men denne Forskjel mellem dem og
							deres Ophav er vel neppe opstaaet pludseligt; de første Fugle have
							sagtens havt Blod med en vis ringe, men bestemt Varmegrad, og det er
							rimeligviis denne Blodets Varme, der bringer Fuglene til at samle slette
							Varmeledere, til at samle til Rede. I Tidernes Løb fixeres
							Redebygningsmaaden, saaledes at det bliver en Vane for Nogle at bygge i
							Træer, for Andre at bygge paa Jorden, for atter Andre at bygge i Huller.
							Paa samme Tid bliver Forskjellen mellem Kjønnenes Udseende større og
							større ifølge Parringsvalget. Nu staae vi ved et heelt Væv af
							forskjelligt virkende Magter. Parringsvalget vil gjøre Hannerne
							kjønnere, mere afstikkende end Hunnerne. Den almindelige Nedarvingslov
							vil lade Hunnerne forskjønnes med Hannerne og saaledes udslette
							Parringsvalgets Virkninger. Kvalitetsvalget vil beskytte de afstikkende
							Hanner ved at lade dem faae stort Afkom, og det vil dræbe de afstikkende
							Hunner: men disse to Virkemaader ville atter ophæve hinanden, idet den
							første vil gjøre Afkommet skjønnere, medens den anden vil gjøre det
							uanseeligere. Imidlertid er der en Faktor medvirkende, som gjør, at
							Kvalitetsvalget dog faaer udrettet en Deel. Denne Faktor er Fuglenes
							Livsvaner, særligt da den Maade, de have vænnet sig til at bygge deres
							Reder paa. De Fugle, hvis Reder ere skjulte i Huulheder, ville blive
							mere og mere afstikkende; thi der vil
							Kvalitetsvalget ikke kunne ødelægge de farverigeste Hunner, og det vil
							beskytte Hannerne. De Fugle, hvis Reder ligge aabent, vil det enten
							drive til at lukke Reden ved et Tag, eller ogsaa vil det lade dem faae
							simple Farver, altsaa undertrykke Parringsvalget. Vi faae altsaa,
							hvordan vi saa vende Sagen, en Strid mellem Parringsvalget og
							Kvalitetsvalget, og vel er Naturen ødsel, men at den skulde offre saa
							meget Arbeide uden at faae Noget udrettet, det lyder ikke troligt. Jeg
							troer imidlertid, at der er en anden Løsning af Spørgsmaalet, en
							Løsning, der vender Striden til det Gode. Kvalitetsvalget er overalt
							virkende ved Alt og paa Alt; man kan ikke sige: Kvalitetsvalget er der, følgelig ikke her,
							det er baade her og der. For at blive ved det Emne, der her behandles:
							Parringsvalget er Kvalitetsvalg; det er Kvalitetsvalget, der former
							Rederne,  samtidig med at
							det virker paa hele Fugleverdenen, tilintetgjørende denne Art og
							beskyttende hiin. Hvorfor saa ikke ganske simpelt løse det foreliggende
							Spørgsmaal ved at sige, at det er et bredere Kvalitetsvalg, der benytter
							Striden mellem Parringsvalget og Kvalitetsvalget til at paavirke
							Arveligheden saaledes, at det beskytter de Fugle, hvis mandlige Afkom
							ligner Faderen, hvis kvindelige ligner Moderen, medens det tilintetgjør
							dem, hvis mandlige Afkom ligner Moderen og hvis kvindelige ligner
							Faderen? Saa er Striden nyttig, Arbeidet ikke spildt og Fænomenerne
							forklarede.Jeg slutter med nogle Ord af Wallace: »Man vil maaskee sige, at Alt dette
							er uvæsenlige Smaating; men man maa vel huske paa, at det Maal, alle
							Eiendommelighederne i Dyrenes Bygning sigte paa, er at bevare Individets
							Liv og at sikkre Artens Existens. Man har gaaet og seet paa Farverne i
							Naturen, som om det var noget Tilfældigt, noget Overflødigt, Noget,
							Dyrene havde faaet, ikke for at de skulde have nogen Nytte af dem, men
							til Glæde for Mennesker og Serafer - eller, som man ogsaa siger: for at
							forøge Naturens Skjønhed og ideale Harmoni. Dersom det var sandt, vilde
							de organiske Væsners Farver danne en Undtagelse fra alle andre
							Naturfænomener. De vilde ikke være et Produkt af almene Love, ikke
							bestemmes af stadigt skiftende ydre Forhold, og vi maatte opgive enhver
							Forsken efter deres Oprindelse og Aarsag, da de jo skulde være afhængige
							af en Villie, vi aldrig ville faae Noget at vide om. Men det er jo nu
							ganske mærkeligt, at saasnart vi begyndte at undersøge Naturens Farver,
							saa viste det sig, at de staae i nøie Forbindelse med en Mængde andre
							Fænomener, og at de ligesom disse ere visse almindelige Love
							underordnede. Det er ikke blot Fuglene, dette gjælder; for Pattedyr,
							Krybdyr, Insekter gjælder det ogsaa, og Darwin har viist, hvor Meget
							Farverne betyde for Blomsterne. Det, at Nyttighedstheorien (Darwins
							Theori) kan forklare alle disse Farveforhold, er atter en Seir over de
							Folk, som holde paa Skabelsestheorien. Man maa virkelig indrømme, at
							Nyttighedstheorien har forklaret en Deel; og saalænge man ikke kan faae
							en ligesaa stor Række af Kjendsgjerninger til at harmonere med en eller
							anden Theori, maa man virkelig ikke vente, at vi skulle opgive en
							Theori, der allerede, saa ung den er, har gjort saa god Tjeneste, og som
							har ført til Opdagelsen af en saa stor Mængde interessante og uventede
							harmoniske Forhold mellem de almindeligste (men hidtil meest forsømte og
							mindst forstaaede) af den organiske Verdens Fænomener«.