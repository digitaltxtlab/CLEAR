DIGTE


1884NYTAAR



Mellem skillende Skyr

gaar det graanende Gry,

nu er Natten forbi, og det dages;

har der staaet en Storm,

har der raset et Vejr, -

vi har Solen igen og kan se, hvordan Sagen skal tages.



Vi har Nytaar igen,

Vi gaar Foraar imod;

vi har grødetung Vaarluft i Vente;

har vi veget vor Vej

for de Snefog, der kom, -

det bærer mod Dagen, da atter vi Kræfter skal hente.






De stryger til Vejrs

i brusende Flok,

de Haab, som fik Vingerne stækket;

de mylrer igen

fra Breddernes Siv,

hvor de laa for at dø, og de skyder som Svaner i Trækket.



Og driver der Is

paa et vintersort Vand,

og ligger der Sne over Gærdet, -

det Mod, der ifjor

blev knægtet og stængt,

det bryder sig Vej, af sit Nederlags Frostleje hærdet.



Vi har Nytaar igen; -

det maa ud, hvert et Gran

af det fjorgamle Støv, vi har inde! -

sæt dit Vindu paa Stang

og let Dørklinken af!

vi gaar Soltid imod - Soltid med vejrende Vinde!


MUNKEN



Det blæser strengt i Nat, og her er koldt

i Cellen, hvor jeg sammenkrøben sidder,

min Tanke spiller med et Minde Bold,

mens Gigten piner Mindets glemte Ridder.

- Aa Krist! Madonna! Gud! bed for mig! bed!

hjælp mig at holde Mindets Djævel Stangen!

jeg kan ej mer! - Er, Kirke, det din Fred? -

Hvor dumpt det tuder gennem Klostergangen!






Saa blæs da Storm! her staar jeg stærk og strunk!

skrig det kun ud i Verden, hvor du kommer,

at du har set et Kloster, hvor en Munk

tog Tag med Djævlen om en svunden Sommer!

Kom, sæt dit Ansigt mod min Rude, Nat!

at ogsaadui Morgen kan fortælle

om Munken, du har set, der om en Skat

med Djævlen selv slog Tærning i sin Celle!



Se denne Bog - Nu, Storm! du hyler straks! -

ja, det er Skatten, hvor om Kampen gælder!

- en Bibel? - ja! - men af en egen Slags,

som ej et Ord om Død og Djævel melder!

i den staar prentet Livets store Bud,

og Livets Sol igennem Skriften trænger, -

forstaar du den, du Krusifiksets Gud!

Sølv-Krist, som paa dit Kors metalkold hænger?



I fyrretyve lange, døde Aar

begraved jeg forgæves mig i Cellen, -

i Bogen her et Evangelium staar,

som vækker Ridderen i Kutte-Trællen!

MinBibel kender ej til Støvets Pligt,

i den er Tro paa Lykken kun at finde!

dens hele Indhold er et Elskovsdigt,

et Digt til mig fra Verdens bedste Kvinde!



Vig bort, du Klosternat, for Livets Lys!

og tagdinBibel med dig i din Kiste!

min Læbe brænder af det sidste Kys,

det hede, vilde, taarevaade, sidste - -






- Aa Herre! kom min Svaghed mildt i Hu!

vær naadig, Kristus! tæm din Vredes Vælde!

tilgiv mig Gud! - jeg elsker jo endnu!

- Hvor her er koldt og trist i Klostrets Celle!


EN MODERNE PETRUS



Jeg sad imellem Damer

paa nitten-tyve Aar

og havde det som Sankt Peter

i Kaiphas' Gaard;

thi Talen tog et kildent Sving

og drejed sig om dig,

men jeg - jeg lod som ingen Ting.

- Kan du tilgive mig?



Jeg sad der som Sankt Peter

i Kaiphas' Gaard,

og Damerne de smisked

og lo: vi forstaar!

men jeg - ja, Kære! jeg lo med,

og jeg fornægted dig, -

jeg følte, jeg blev rød derved, - -

- Kan du tilgive mig?



Tre Gange jeg fornægted

og atter det fortrød,

tre Gange Damerne smisked,

tre Gange blev jeg rød;






saa tabte jeg tilsidst min Ro,

og som Sankt Peter jeg

gik udenfor og - - ja, jeg lo! -

- Kan du tilgive mig?


PAA AAEN



Jeg har lagt mig lidt til Ro i Baaden.



Der er Drift i Vandet, Drift i Solsky-Flaaden,

som for Vinden over Himlen stryger,

og i selve Vinden er der Drift,

naar den sender sine Hødufts-Byger

ud fra Engen gennem Rift paa Rift

i det tætte Sivkrat langs med Aaen.



Sivet nejer, hæver sig paa Taaen,

bøjer Nakken, spejler sig og vifter, -

Stilling efter Stilling Sivet skifter,

endnu aldrig et Sekund tilfreds.



Baaden driver, trækkende et Rids

gennem Vandet, men et Rids, der svinder

sporløst som en Drøm, foruden Minder, -

og min Tanke ligner Ridset lidt.



Jeg har stirret længe ned i Vandet,

som det glider, solblankt, blaalig-hvidt,

tænkt paa et og havnet i et andet - -






Jeg har set dernede under Vandet

kaade Smil og kælne Kvindeblikke,

mange, mange ... og iblandt dem dit!



Jeg maa stirre, blive ved at ligge

her i Baaden, blive ved at se, -

de forsvinder for mig, disse Blikke - -

nu er dit tilbage, dit alene . . .



Spørger det? - hvad er det, det vil vide? -



Hvorfor bliver Baaden ved at glide? -



. . . Hvor det ler, naar Solen paa det skinner!

hvor det drømmer, naar en Skygge kommer!

hvor det græder, hver Gang koldt det vinder!

ler og græder, drømmer, lyser, svinder,

evig skiftet, evig dog saa mildt! - - -



Om jeg her bestandig kunde drømme!

stirre død mig paa de vandblaa Strømme?

- ak! - jeg kan ej Blikket holde fast! - -

Bølgen skifter, Strømmene har Hast!


SOMMERGLIMT



Vi sad og fletted Kranse,

hvor Bækken livsglad nynner;

du bandt saa let og muntert,

jeg var kun en Begynder.






Vi bytted vore Kranse,

hvor Bækken dæmpet risler, -

dinvar af bløde Roser,

min af de stive Tidsler


AALIV



Se Sivene nejer

for Vinden og svejer

med Toppen koket,

og Bølgerne danser

i Aakandepanser

en stiv Menuet.



Saa kommer en Guldsmed der inde fra Landet,

staalblaa og gylden og flot i sin Flugt,

skødesløst stryger den tæt over Vandet,

oppe og nede, ret frem og i Bugt.



Og Aakanden blinker

duggperlet og vinker

til Guldsmeden blødt:

du spraglede Flyver!

hvis Øjet ej lyver,

saa kysser du sødt!



Og Guldsmeden klipper med Vingen i Solen,

staalblaa og gylden og ørn i sit Blik,

Aakanden gynger i Gyldenstykskjolen,

henrykt, betagen af Kysset, den fik.




BÆKKEN



Bækken sprang

Dagen lang

hen over Stenene,

spruttede,

krode sig,

smuttede,

snode sig

bort under Grenene.



Og kom der et Sted,

hvor det stoppede lidt,

saa nejed den smukt kun

og hoppede lidt,

hviskede, smilede,

smisked og kilede

fort.

Bækken kom aldrig til kort.


I JUNI



Den lune Solluft dirrer

saa junifrisk og sommerblød

i let og kælen Flimren

om Markens blomsterfyldte Skød.



Den gule Kabbeleje

omsummet af Insekter staar

med aaben Blomst og nyder

hvert Pust, der over Marken gaar






og bly, undselig løfter

sin Blomst den blaa Forglemmigej,

mens Sommerfuglen leger

sin Sommerleg og dukker sig



i Blomsterflorets Bølger,

hvor Duften stiger krydret sød,

og Luften sagte dirrer

saa junifrisk og sommerblød.


SOMMERAFTEN



Nu er Solen nede;

der er ganske stille

i den store Verden,

i den lille Rede.



Gennem Rankens Rifter

strømmer Aftenluften

ind igennem Vindvet,

og Gardinet vifter.



Bløde Taager brede

i den svale Skumring

deres klamme Lin om

Dagens Feberhede.



Stakkels, syge Hjærte!

du faar blotte Saaret!

Aftenluften skygger

køligt om din Smerte.




ET VINTERDIGT



Glemslen kommer med iskold Blæst

I Frosttaage-Kappe og Snebyge-Vest,

sviende kold!

og dundrer rnod Hjærtet sin Istap-Kno:

Luk op! jeg skaffer til Løn dig Ro

og dækker med afgrundsdyb Is, hvad der smerted, -

Glemslen lufter os Hjærtet,

isnende kold!



Vel Glemsel! bred da din Is om mit!

lad Taaren som Isperle slutte sit

sviende Løb!

frys til hver en nagende, skuffet Drøm! - -

du brister! du kan ej!denUnderstrøm

faar du lade sive og draabevis brede

sit kogende, dybe, glohede,

evige Løb!


SERENADE



Der skinner ej Sol, det er Graat i Graat,

det øser fra Skyen i Spande,

alting paa Gaden er drivende vaadt,

det regner med styrtende Vande! -

Kæreste du!

kommer du nu,

nu Regnen har kølet din Elsker?



Det blæser saa koldt, det hyler saa vildt,

i Gaslygten Glassene klirrer,






klaprende danser paa Krogen et Skilt,

og Vejrhanen pibende svirrer! -

Kæreste du!

kommer du nu,

nu Blæsten har bøjet din Elsker?



Hører du Stormkrogens raslende Larm

og Regnskyllets Slag mod din Rude?

hører du ham, der har drømt i din Arm,

staa dyngvaad og kalde herude?

Kæreste du!

nægter du nu

de Kys, der kan varme din Elsker?


JA, DU! IFALD . . .



Ja, du! ifald jeg kunde dykke ned

bag Horisonten med den Sol, der daler,

saa kunde jeg vel give dig Besked

om, hvad der røver dig din Ro og Fred,

en Løsning, du! paa alle Livets Kvaler.



Men jeg maa blive paa den faste Bred

og lade Solen smukt i Ro gaa ned.



Jeg kan ej heller vække op de Døde

og spørge dem, hvad Resultat de fandt;

hver skal jo sit til Verdensskatten bøde,

og flest er de, der til Betaling møde

med Taarer, som i vaagne Nætter randt.






Og naarvi toen Gang - i Dag - ad Aare -

skal møde frem og ofre, hvad vi skylder

det Liv, der sig med laante Smil forgylder

og redte vore Drømme deres Baare -



held os! om da, naar Lykkens Sol er nede,

vi møder sammen, Haand i Haand, med Taarer,

der falder lige tunge, lige hede.


EFTERAARSBLÆST



Blæsten har travlt, det er Rengøringstid,

der skal fejes og luftes og skylles;

hvad Sommeren bød, har vi tæret forlængst,

de slikkede Krybber maa fyldes!

i dvaskende Solskin og sødladen Duft

har vi længe til Overmaal fraadset

og dovnet og drømt, - nu er Drømmen forbi,

og for Drømmenes Gøgl er der laaset.



Solen er borte; en piskende Regn

slaar sin rappe Appel imod Ruden

og skræmmer hver sommerdød, solsløvet Træl,

der snorker hos Moppen paa Puden;

en rygende Efteraarsblæst trækker op

og hujer sit vilde: til Vaaben!

af Vejen med Sommerens falmede Løv,

nu holdes det ny over Daaben!



Det buldrer mod Skodden, det kalder til Hjælp,

det er sejglivet alt dette gamle;






Storm maa der til, en forrygende Storm,

før ret det begynder at ramle!

hver Bladstump maa ned, der maa Plads for det Ny,

Plads for alt det, der gærer og bryder,

en Plads for de Kræfter, der skriger paa Luft

og skuldertæt Kæmpevækst skyder!



Og Skykaaben hænger saa graasort og klam

og knuger og tynger og trykker, -

du Efteraarsblæst! tag et hvinende Tag

og flæng den i flagrende Stykker!

en luvslidt og overgemt Sommer har sat

paa alt sit forkludrende Stempel, -

det Stempel maa bort, og hvis ikke det vil,

saa følger vi Blæstens Eksempel!



Det er Efteraar nu, det er Rengøringstid,

der maa ryddes paa tusinde Steder;

hvad nytter det os, vi er Folk fra i Dag,

naar vi gaar i vor Oldefa'ers Klæder?

skal falmede Drømme og slukkede Smil

da gøre én gammel og skaldet? -

Rap dig, du Blæst! vi er Fostbrødre, til

den sidste Stump Bladstilk er faldet!


SLOTSBRAND



Fest blev der meldt, en Begravelsesfest,

Landet var Værten, og Folket var Gæst,

fuldtalligt mødte det, Gildet var flot,

thi Ilden var Præst,

og Liget et Slot.






Talen var fyndig, og Sproget var kækt,

Præsten var Barn af en frisindet Slægt

med knitrende Higen og buldrende Røst

og uden Respekt

for gulddækket Brøst.



Slottet var kongeligt; mægtige Mænd

kroned det skriftligt, med Blæk og med Pen,

ingen af alle de store dog bød

en Krone som den,

det bar i sin Død.



Glimrende Guld omkring Ligbaaren føg,

Kaaben var Gnister og flammende Røg,

ingen Monark bar saa luende Pragt

til Skue for Spøg

i sin Kroningsdragt.



Blæsten skrev Salmen, og Flammerne sang,

pragtfulde Glimt sig i Stroferne svang,

Emnet var stort, det var stillet som Tolk

for Sukket, der klang

fra et samlet Folk.



Rundt omkring Baaren stod Gæsterne tæt,

lét havde ingen, en Del havde grædt;

de stod der, til Ilden med spottende Grin

lagde sig træt

i den røde Ruin.



Fest blev der holdt, en Begravelsesfest,

Landet var Værten, og Folket var Gæst,






fuldtallig mødte det, Gildet var flot,

thi Ilden var Præst,

og Liget et Slot.


RESULTATER


I



Nej! ingen Famlen efter Hjærnens Guder

med kold Kritik og med Logikens Bud!

slaa Vindvet op! knus mig de tykke Ruder!

blot frisk Luft ind, og al den gamle ud!



Hvad hjælper vel en blodløs Gud, der vakler

paa Toppen af et tankebygt Stillads,

naar Hjærtet, denne Kødklump, gør Mirakler

og præker frejdigt uden Attestats?



Strøm ind, du Nattevind! med al din Kulde

og fyld med Sne min Stue, om du vil!

blæs med din Frostluft mine Lunger fulde,

om Tænderne saa klapre skal dertil!



Før blive af lidt ærlig Træk forkølet

og blotte lidt i Kulden sin Person

end famle efter Guder, der er sølet

ind i en alenlang Definition.



Jeg har ej Brug for disse Tankeguder

i Lampeos og filosofisk Skrud! -

den friske Sne mig Livets Pragt bebuder,

og Livet og dets Pulsslag er min Gud!





II



Kom ud! du, der sidder i Kirken og tror

paa Præsten og sover som et Hors!

Livet over Gravene i Hvirveldans sig snor

og smider med de trøskede Kors!

springe maa man kunne, vil man med i den Dans!

jo højere Hop, jo mere man ser!

lad saa Præsten kun sige, vi kun er et Ler!

du skal tro paa det Ler og dets trodsige Sans

for sig selv og de Kræfter, det fik!

du har Gud i dit Kød, du har Gud i dit Blod,

i din Arm, i din Røst, i dit knejsende Mod,

og Gud i dit kaadeste Blik!




1885VØLUNDS ED


I



Aserne lo,

og Latteren sprang

over Bakker og Skove og Dale

og kvidred som Ekko i Fuglenes Sang

og dirrede i Trillerne

og klukkede i Kilderne

og vred sig frem og vugged sig,

hvor Bølgerne brød -



Aserne lo,

thi Vølund svor deres Død.



De mægtige Aser!

de vældige Guder!



Men Vølund for

gennem Mørkeskoven, hvor Natten,

den bælgmørke, mulmtætte bor,

og Stormen evindelig flakker

om mellem de knagende Stammer,

og Ulvene hyler, og hungrende Gribbe

flagrer fra Klippe til Klippe

og fylder Mørket med Jammer.

Og frem han for

over sneføgne Fjælde med skygemte Tinder

mod det højeste Nord,

hvor Frosten sidder med isblaa Kinder

i den evige Kuldes stormfejede Dal







og svøber Vintrens Snesvøb og vaager

bag Bjærge, som skyder sig trodsigt

op af de evige Taager

og løfter de istunge Nakker

som stensejge Trudsler mod Himlen,

der skjuler sig koldt bag Snefaldets hvirvlende Vrimlen.



Og hen over Asgaard,

der dirred og bæved og rysted

af Gudelatterens klukkende Lyd -

henover det fredede Asgaard,

hvor Frosten ej svider, og Uvejr ej raser,

og Mørket ej knuger, og Stormen ej tuder,

skød angst og forvirret, i skrigende Kor,

en Fugleskare afsted imod Syd,

da Vølund svor.



De fik flyve i Ro;

ingen dem saa, og ingen dem hørte,

thi Aserne lo.



De mægtige Aser!

de vældige Guder!


II



Der skinnede Sol over Asgaard,

Midsommersol med sin stikkende Straale,

og Aserne tømte de mjødfyldte Skaale

og strakte sig dovent paa Gulv og paa Bænke,

mens Kvinderne slynged en blomstertung Lænke

om Loke og Thor.







I vuggende Duft, i gyngende Lys

laa Jorden og drømte i Dagen,

blomstrende Drømme om Godtvejr og Sol

fra nu og til evig, fra Pol og til Pol,

thi Jorden var sommerung som Dagen.



Og Vinden gik lunt under Buskene om

og vifted de smaa Anemoner;

den kendte sig skabt til en smilende Leg

og ikke til Kævlen med Gran og med Eg

og Hujen i de sønderrevne Kroner.



De blanke Smaabølger mod Bredderne lo

og favned og klukked og kyssed,

saa blinkende vevre, saa trillende smaa,

som skulde de evigt paa Trippefødder gaa

og kælent-blødt med Blade blive drysset.



I vuggende Duft, i gyngende Lys,

i legende Midsommerdrømme

laa Jorden, den svulmende unge, og nød

det leende Solskin, som flød og som flød

og ikke vilde standse med at strømme.



Og Aserne lefled og lo over Bord, -

da døde paa én Gang hvert leflende Ord.



Skinfakse, Dagens luende Hest,

sveddampende midt iblandt Guderne stod

og prusted og rysted og vrinskede angst,

med Bringen bedækket af Skum og af Blod;

og Solen flammede glorød i Vest,

og Natten slog ned over Jorden.







Det brused i Skoven, og Maagerne peb,

og Søen gik tungt imod Stranden,

sortnende Skyer over Himmelen strøg,

de gulnede Blade om Stammerne føg,

og nøgne Grene knaged mod hinanden.



Ude mod Nord

løfted sig langsomt en bjærgtindet Sky,

og hen over Asgaard et Kuldegys for,

som drev de ængstede Guder i Ly.

Kun Odin blev;

hans Kinder var hvide, og Læberne dirred,

og tæt om hans Hoved hans Ravne flagred

i vaklende Flugt og med Skrig,

mens stift han stirred

paa Skyen, der løftede sig.



Et Sus skar frem gennem Luften,

dumpt, med truende, langtrukken Klang,

som naar Smeden svinger sin Hammer, -

og Suset kom anden, kom tredje Gang,

som et Omkvæd, rytmefast, tungt.

Da rejste Odin sig, bredskuldret, høj,

og pegede tavs imod Skybanken ud,

og Ravnene fløj.



Gennem spillende Blæst, gennem voksende Strøm,

over buldrende Fjældskred og faldende Stammer,

over sandkvalte Kilder og slukkede Baal,

over brølende Have og sludende Kløfter,

hvor Jætteynglen snøfter

og skriger med spottende Skraal

og med løjet Jammer, -







over døende Slægter gik Flugten

op imod Snefoget, op imod Stormen,

der slynged omkring dem de isnende Skyer

og de kvælende Taager, der steg

fra Frostens Dalslugt, til Ravnene veg

og søgte muskelslappede hjem; -

forfulgt af hoverende Hyl fra tusinde

Jætteøgler de vakled afsted ,

og daled dødtrætte, susende,

med Sne paa Vingerne ned i Asgaard.



Da kaldte Odin paa Urd. -

Fra den svejende Ygdrasil træder

hun frem for Alfader og græder.

Thi Vølund staar

i den evige Kuldes stormfejede Dal

og svinger sin Hammer og slaar og slaar

susende Slag med gungrende Klang;

Ansigtet gløder i Essens Skær,

og Ilden slikker det mægtige Sværd,

der, kølet i Is og hærdet i Sne,

skal splintre det Lyn, der rammer dets Klinge;

rundt om paa Klipperne sidder en Hær

af stirrende Gribbe og skulende Ulve,

som sætter i Hyl for hvert Slag, der falder,

og fejer med Hale og basker med Vinge,

naar Gnisterne springe.



Og op fra de snetunge Bjærge

højt imod Nord

stiger, løftet af Stormen,

Vølunds Ed.





III



Den rinder tungt og stille

den dybe Visdomskilde,

dens Vand sig borer draabevis

saa klart som Dugg, saa koldt som Is

sin Vej igennem Klippen;

den gaar saa tavs og kender ej

til andre Kilders lette Leg

i Spring og Fald og Trippen.



Den blanke Strøms ubrudte Spejl

sig støtter mod en Brink, der stejl

og stærk i Vejret peger,

og Strømmen har et dæmpet Skær,

som naar den hvide Dag er nær,

og Gryet Mørket bleger.



Højt oppe over Brinkens Top,

hvor Skæret svagt kun rækker op,

en Hær af Storme rider;

dèr buldrer Verden dum og kaad;

men Bulderet faar Klang af Graad,

naar langs den stejle Klippebred

en Rest af Larmen siver ned,

hvor Visdomskilden glider.



Og under Kildespringet,

af Tavshed tungt omringet,

dèr sidder Gubben Mimer

i dæmringsdunkle Haller,

hvor Solen aldrig falder

med sine gyldne Strimer;







paa hver en kølig Draabe,

som blinker frem og siver ud,

han stirrer stum, den blege Gud,

der aldrig tvivler, aldrig tror,

men roligt følger Draabens Spor,

for vis til det: at haabe.



Da slikker ned og svipper op

en Dag om Kildebrinkens Top

Snefnug i hvide Flammer,

og gennem Mimers Haller slaar

et Pust, der over Kilden gaar

og dør i iskold Jammer.



Men Mimer sidder rolig, stum,

og stirrer paa den Draabe, som

med frossen Klirren brister;

saa retter Ryggen han og ser

der op, hvor Blæsten haanligt ler

og slynger Sneens hvide Skum

tæt omkring Klippens Tinder;

og da den sidste Draabe dør,

og Kilden tier, hæver han

sin Haand, saa kold og stum som før -

og tygger atter paa sit Skæg.

Men op langs Brinkens stejle Væg

en Skygge glider ved hans Vink

fra Kildens Bund mod Brinkens Rand,

hvor den i Sne forsvinder.



Ud over døde Fjældes Is

og gennem golde Dales Grav,







ud imod Nord, hvor mørk og lav

en solløs Himmel spaar Forlis

hvert Haab, der slipper Tvivlens Strand,

skal Skyggen frem; dér staar i Spil,

i iskoldt Spil en iskold Ild

paa Nattehimlens Rand.



Og Skyggen glider tyst afsted

og snor sig gennem Stormen,

snart svej og lang, snart stiv og bred,

snart krybende som Ormen;

det fyger om den for hvert Skridt,

og Stormen Driver saar

foran dens Fod og breder vidt

omkring den Vintrens Død; -

men Skyggen frem til Dalen naar,

hvor Vølund ved sin Esse staar.



Da vokser den sig høj og stor

og lægger tavs sin Kæmpearm

om Vølunds stærke Skulder,

mens Esseluens Knitren dør

i fjærne Sneskreds Bulder.

Og Jætteynglens Ulvekor

slaar Gabet mod den frosne Jord.



Og Stormen fejer frem en Sky

af Sne, saa kold og tung og tæt,

at Ulve mellem Gribbe fly,

mens Skyggen griber Vølunds Sværd

og Vølund selv, og taagelet







et Stormdrag bort dem skyller;

og Sneslud ned om Essen slaar

og Dalen bag dem fylder.



Men rundt omkring det slukte Baal

de slunkne Ulve slusker

til Gribbeskrig og Gribbeskraal - -



Thi dybt paa Klippekløftens Bund,

hvor Mørket evigt sænker

sig tungt og dvaledødt i Blund,

dér sidder Skyggen bøjet

og spænder Vølunds Lænker.



Og dér, hvor Visdomskilden gaar

foruden Straalefald og Skum,

dér sidder Mimer stum.


IV



Verden laa der,

ombæltet af Isørkner,

nær ved sin Død,

med smægtende Fostre og visnende Spirer

skjult i sit Skød;

og Odin, Alfader,

sad græmmet og bøjet

og stirrede ud, om det aldrig blev Vaar,

med Haand over Øjet

og Fimbulvinterens Sne paa sit Haar.

Og Loke søgte

fra Asgaard at flygte.







Da dirred i Luften

en skælvende Trille,

en ganske lille.

Og ned i Sneen faldt død

en kuldedræbt Lærke.



Op om Alfader slog Jætternes Latter,

mens Stormen voldsomt om Asgaard brød, -

da kvidred det atter,



Stormen lytted,

og Stormen tav.



Thi sydfra vælted et susende Hav

af kvidrende Fugle

sig frem over Himlen,

Svaler og Lærker

i endeløs Vrimlen;

og forrest fløj Hære

af fløjtende Stære.



Og Stormen flygted

under Isens Suk og Lavinskreds Bragen

og steg som skærende Klagen

op fra Frostdalens Grav;

Solen splitted de snetætte Taager,

og kvalt af Kvidderen tav

Vølunds Ed.



I Asgaard stod Odin,

bredskuldret, høj,

blandt de samlede Aser;

de lyttede alle

og hørte Stormen i Dødskampen ralle.







Og Loke lo

skrigende, spottende.



Men Odin vendte sig mod ham

og saa ham stift ind i Øjet,

og den fejge krøb angst

i Skjul bag en Terne.



Tavse stod de,

de mægtige Aser!

de vældige Guder!


V



Fimbulvinteren svandt;

men dens Sne ligger evigt paa Odins Hoved,

mens bøjet paa Hlidskjalv han sidder

og hæfter sit Blik paa det disede Fjærne,

hvor Bjærget løfter sin snetunge Top

op af de evige Taager,

og Stormen tungt mellem Kløfterne stønner,

og Jætterne truer, og Vølunds Sønner

stammer den lænkedes mægtige Ed;

kampklædte vaager

de vældige Guder,

til Ragnarok kommer

med evig Sommer;

i Fylking de staar,

til de sneføgne Fjælde med skygemte Tinder

forsvinder,







og Blomsterne spirer

i den evige Kuldes stormfejede Dal,

og den sidste Snebyge gisper

ud over Verden

den sidste, døende Rest af

Vølunds Ed.




1885-86MAJ



Anemoner og Solskin og Knopper

og Fugle, som synger omkap

og kvidrer den selvsamme Vise,

de sidste Efteraar slap;



Bøge, der pjankede vifter

med blinkende lysegrønt Løv,

som ikke kender til Rifter

og ikke det mindste til Støv,



stakkels enfoldige Væsner,

som endnu paa Solskinnet tror

og ligegyldige glemmer

Efteraaret ifjor;



den kølige Susen foroven

lader letsindigt de gaa, -

ikke en eneste hører

Vintrens: Paa Gensyn, I Smaa!



Foraaret praler i Skoven,

og Skoven daares igen. - -

Der stryger en skrigende Krage

tungt over Skovbunden hen.




VAARSTEMNING



Nu er det Foraar. Digterne har travlt

med at faa solet ud de gamle Fraser

og skrevet sammen dem i glade Sange -

hvert Søndagsblad beviser, hvor de maser;



og Præsterne gaar om og priser Herren

og kappes kristeligt med deres Degne

om, hvem der kan se gladest ud i Kirken -

ja, det er Foraar alle vide Vegne!



Jeg elsker Foraarstiden, jeg som andre,

at sige Foraar i de øde Egne,

hvor Solen frit kan skinne, og hvor Regnen,

i Fred for Præst og Digter, frit kan regne.



Selv har jeg halvvejs været Præst engang

og mer end halvvejs frejdig Foraarsdigter - -

Giv mig mit Foraar! - men Gud fri mig for

Ordkunstens foraarsgale Døgenigter!


OPHOLDSVEJR



Det havde været en Regnvejrsdag

med Søl og dryppende Tage,

raakold, med Skyer i tyngende Lag;

men Solen, der sank, havde taget et Tag

og drevet Regnen tilbage.






Fra Horisontens slørede Rand

havde den Skyerne fejet

og sad nu og kasted sit Skær mod Land

over det bølgevrimlende Vand,

der kniksed for Skæret og nejed.



Hvor Regnen pløred og Blæsten brød

om Havnens klinede Hytter,

sin flimrende Fernis den naadig gød

og laante en hvidblank, skinnende Glød

til Moleplankernes Pytter.



Men Bølgerne plired saa haanligt iblandt

med Millioner af Øjne

og missed mod Solen, der langsomt forsvandt,

som om de for længe siden var vant

til alle dens pralende Løgne.



Og oppe i Skyen laa Stormen Vagt,

saa verdensklog og forstokket,

beredt til med Regnskyl og Nat i Pagt

at kue Solens forlorne Pragt

og dem, dens Flitter fik lokket.


STRANDSOL*)



Sol i blinkende

Spil over Vandet,

bagende Sol

over Tangen og Sandet;

*) Tekst til et Billede forestillende en ung Pige, lænende sig til en Badebros Rækværk.






Sol i stikkende

Lysregns-Vrimmel

ned fra en matblaa,

varmedød Himmel.



Sommerdagssol

i ødslende Given

og ligeglad Tryghed

og ørkesløs Driven

op over Stranden

og ud over Søen, -

Strandsol i stirrende,

hedekvalt Døen.



Ikke en Bølge, -

Vinden har lagt sig

inde, hvor Brinkens

Stump Skygge har strakt sig;

blot et Par Skvulp,

der flader hinanden

mageligt slæbende

ud over Stranden;



ikke et levende

Væsen at øjne!

bare ét Flimmer

af solslikket nøgne

Rullestens-Rækker,

og skinnende Bunker

af fygefint Sand

og Smaaskæls-Funker;






ikke en Bycicle

oppe, hvor Støvet

ligger i Lag over

Vejen og Løvet!

ikke en eneste

Maler paa Sandet! -

Flimmer og Hede

farveløst blandet!



Blinket derude

paa Søen, lavt nede,

om det skulde være? -

i saadan en Hede .. . .?

- Jo - Gud være lovet!

Der kommer en Flaade

paa hele tre, fire

Kaproningsbaade!


HØSTSTEMNINGER


I



Havens Blomster har smykket sig ud

med Dugg paa de knopløse Stilke,

sølvblankt flimrer den kølige Rim

i Spindelvævenes Silke.



Perler sidder i pynteligt Sæt

om Træernes gulnede Blade,

funkler - og svinder med sporløst Fald

for Solens Straalekaskade.







Vinden kommer og aander saa koldt

paa det sidste, tøvende Grønne, -

der falder en Duggdraabe tungt paa min Haand - -

Græder du, falmede Skønne?


II



Det falder, det krøllede, pjuskede Lov

som Rester af optrævlet Pragt,

Naturen er bleven tungsindig og sløv

og træt af sin pralende Dragt.



Et Vindpust, der drømmer om Sommerens Glans

og endnu af Glansen er ør,

forsøger en kluntet og støjende Dans,

men snubler i Graavejrets Slør.



Kun Vildvinen blusser, som prangede den

i spillende Sommersols Bad, -

Vindpustet svulmer - og slæber sig hen,

- det fandt kun et faldende Blad.


FROSTNAT



Den kolde Natteluft i Huden stikker,

og Sneen knirker skarpt for hvert et Skridt,

ud over Marken Maaneskinnet ligger

sneblinkende og saa forfrossent hvidt






Der staar ved Vejen et Par nøgne Pile,

de ser saa sært forkomne ud, de to,

de sorte Grene vipper uden Hvile

i Vinternattens kolde, blege Ro.



Og Maanen stift og køligt om dem lyser

fra Himlens mørketunge matte Blaa,

hvor hist og her en Stjærne stille fryser

og skælver som i Angst for at forgaa.



Den fine Sne en Gang imellem letter

fra Grøftedriven for et Vinddrags Kast

og fyger op og støver frem og sætter

i Skæg og Øjenbryn sig iskoldt fast.



Jeg standser under Pilene og sparker

lidt Sne af Støvlerne og ser mig om, -

en hegnløs Vej ud over nøgne Marker,

en frostgold Vej i snehvid Fattigdom.


SNEFALD



Der er Snefald over Skoven,

stille Snefald fra en Himmel

skjult deroppe over Skovens

Toppe i den hvide Vrimmel;



Sne, der let og dunblødt drysser

ned fra nøgne Grene over

glemte Stier, hvor den sidste

Sommers visne Blade sover;






hvide Fnug, som dækker Sporet

efter Blæstens ondskabsfulde

Vinterleg og lægger lunt sig

over, hvad der faldt af Kulde.



Ingen Trin og ingen Stemmer,

ingen Sommermelodier,

kun en Raa, som ryster paa sig

med et sagte Gnæg og tier.



Der er Snefald over Skoven,

lunt og tyst, som om det vilde

evigt gemme Skoven bort i

dette blundende Sne-Stille,


ISBLOMSTER



Isen har lagt sig derude,

Isen har lagt sig herinde

og sat paa min Rude

Blomster, som skinne,

Isblomster,

prægtigt glimrende,

i kølig funklende Pragt,

krystalbesatte, luftfine,

koldt diamantblinkende,

sølvstive, duftløse

Isblomster.



Jeg elsker at lege med dem

i deres solglitrende Glans,






straalespillende,

men uden Glød,

dødfødte Børn, isavlede Fostre

af Vintrens ligsvangre Skød;

jeg elsker at lege med dem,

nu Somrens Blomst er død;

deres blodløse Pragt

lægger sin isnende Ro,

hvor Sommerblomsten har lagt,

bloddryppende rød,

sin kvælende, glødende Duft

om ildsmertende Saar - -



Jeg elsker den funklende Isblomst,

dens snekolde Ro, dens isnende Død.


SNESTORM



Det blæser en Snestorm derude!



Det gisper og hviner, det sukker og stønner,

det jager med piskende Kast,

det hvisker som tryglende Bønner

og skriger fortvivlet og truer

og ler med hujende Latter

og græder saa atter

og dør.



I Snirkler, der tættes og hvirvlende splittes,

i Flokke, der feje langs Jorden og stige,

i Flokke, der komme, og Flokke, der vige,

et snesløret Virvar, der sletter det Skel,






som Trælsaanden drog

mellem Himmel og Jord,

der jævner den Afstand, det Svælg, den slog

mellem os og hvad ellers der bor

derude - hvor ingen er Træl.



Den pjuskede Gærdepil svejer i Blæsten

og ryster sin istunge Gren;

en gispende Spurv har søgt sig lidt Læ

bag en sneføgen Sten.



Ude om Markhytten kredser en Ravn

og spænder mod Stormen sin Bringe;

inde i Hytten det modløse Savn

søger med Døden at tinge.

Og Ravnen daler paa Hyttens Tag

og skriger forfrossen og slaar et Par Slag

med den dødtrætte Vinge.



Blæsten pisker i hvirvlende Løb

afsted over Marker og Veje

og hyller om Spurven et sneblødt Svøb

og reder et lunende Leje.



Og Spurven giver sig Blæsten i Vold;

den mærker slet ikke, at Sneflokke komme

i fygende Skyer, - den kan ikke se; -

Tomme for Tomme

synker den blødt i den voksende Sne

og lader hvert Vindstød sin Spottesang tude

og glatte hver Fold

i Snelagets dvælende Pude.






Og medens den gisper og fryser ihjel

og Stormen hviner et hæst Farvel,

falder Natten paa

bidende kold.



Det blæser en Snestorm derude!


SNEFNUG



De falder som pjuskede Stumper

af alle de blodtunge Drømme,

Somren klækkede ud, -

livløse, blegnede Rester

af tusinde Bønner, der søgte forgæves

Himlens retfærdige Gud.



Lydløst de ned gennem Luften

slusker forkomne og stumme

i talløst vrimlende Drys,

og dækker de hede Kinder,

der frejdige blusser, med tusinde

iskolde, spottende Kys.


STORMFLOD




Solen synker;

en Sky hænger nede i Vest,

med Folder og guldstrøgne Rynker

malet paa flammende Bund, -

et Varsel om Blæst.







Endnu er det stille;

Skovbrynet tættes af Halvmørkets Skygger,

der dækker og jævner og fylder

det, som Naturaandens Nykker

lader mangle i alt, hvad den skaber;

alene en sladrende Kilde

Stemmen i Mørket ej taber.



Og foran i Hegnet,

gyngende let paa en svejende Gren,

sidder med skødesløst hængende Ben,

nøgen, i Ly under viftende Blade,

med Rakler i Haaret, Duggperler paa Brystet,

et vemodigt Træk om den fyrige Mund,

fin som et Skyggerids, tegnet

paa Skumringens halvdunkle Grund,

en dejlig Dryade.



Paa hendes Brysts Alabast

en Guldsmed fortryllet sig gynger

og drømmer beruset og klynger

svimmel sig fast



Hun skyder de skælvende Blade til Side

og ser gennem Engtaagens Spind,

hvor Maanen staar hyllet i Dampe

og lysende lader glide

sit stirrende, stive

Blik under Bladene ind.



Taagerne bølger og vugger,

Raklerne skælver, Duggperlerne bæver,

og medens Maanen sig højere hæver,

Dryaden sukker.







Frem mellem Taagernes Folder,

der Skovbrynet dækker,

blinker og skinner og flimrer,

løfter sig, dukker

flydende Sølvbølgerækker,

som skifter og sagte sig flytter;

en mumlende, skvulpende, tungsindig Klang

bæres fra Bølgerne ind mod Dryaden,

der knugende, feberhed holder

Haanden mod Hjærtet og lytter.



Og som i utæmmelig Længsel

breder hun Armene ud

og favner et Vindpust, der kommer som Bud

fra Stranden, et luftende, lille,

der lægger til Ro sig og dør

ved den sladrende Kilde.



Saa kommer der flere;

hun kan ikke favne dem alle;

de rusker i Raklerne, Bladene falde,

og Brystet har ikke sin Duggperle mere;

fra flyvende, stormrevne Skyer

ser Maanen bag svejende Blade

ned paa den nøgne Dryade.



Og Striben dernede

løfter sig, bræmmet med Tunger, der brede

mere og mere sig;

Engtaagen driver for Blæsten langs Hegnet,

den dæmpede Mumlen, den sukkende Skvulpen

vokser til Syden af Vande, der bruser







mod Skovbrynet frem, mod Buske og Stammer,

stigende, styrtende.



Dryaden knejser

og bøjer sig fremover, henrykt, betagen, -

de blinkende Bølger sig højere rejser,

ruller sig fremad i skummende Jagen;

Sølvet forsvinder, den lokkende Klagen

bliver til vrængende, skærende Hvin,

og Smilet, der silkeblødt spilled,

et fraadende Grin.



Det hujer om Hegnet, det skingrer som Skrig, -

og graadig et Bølgeslag dukker

op mellem Løvet og lukker

sin skummende Fraadefavn over

Dryadens dejlige Lig.


ET SOMMERDIGT



Du store Spotter, kolde Efteraar!

hvor bliver du dog af! jeg vakler svimmel

og lytter træt til hvert et Pust, der gaar

hen over Blomsterne, om ej det saar

dit Bud om Død ud over deres Vrimmel.



Jeg længes, længes, kolde Efteraar!

naar mon dog Somrens Solskinsleflen ender?

jeg længes efter blot at føle svagt

det kolde Tryk af dine valne Hænder






og i din Taagekappe tæt mig hylle

og Panden mod dens klamme Flige presse

og trykke Læben mod din smalle Mund,

der synger evigt paa de dødes Messe

og aldrig løj om Sol, der skulde fylde

en Evighed - og vared et Sekund.



Du store Spotter! kolde Efteraar!

tag mig i Favn og knug mig til dit Bryst,

hvor intet Hjærte feberhidset slaar

og gøgler Ord, som først til Himlen gaar

og strander saa paa Løgnens brede Kyst.



Jeg længes, længes, kolde Efteraar!

min Længsel stiger med hver Dag, der gaar;

giv mig for Somrens falske, hede Glød

din sanddru Spot, din ægte, kolde Død!


PAA MOLEN



Damperen lettede. Yderst paa Molen

stod jeg og fulgte dens larmende Fart.

Havet laa spejlblankt og spilled i Solen,

blinkende bredt og saa tomt og saa bart.



Langsomt jeg Damperen fulgte med Blikket,

jeg havde Part jo i Godset ombord, -

alle de Drømme, som livsslappe klikked,

ud over Havet med Damperen for.






Haab, som i Hverdagens Kævlen blev knækket,

alle de tusinde smaabitte Tryk

gynged der ude som Stykgods paa Dækket,

kvalt under Damperens Kulrøgsparyk.



Vaagede Nætter og søvntrætte Dage

drog paa det flimrende Hav-Øde ud, -

jubelkæk, knejsende stod jeg tilbage

fri som en Storm og stærk som en Gud.



Livet var Rigdom, og Rigdommen sikker! - .

- Damperen svandt i den skumrende Nat -

henrykt jeg saa mig omkring, og - en Tigger

rakte imod mig sin hullede Hat.


VED STRANDEN



Jeg valgte mit Stade hernede ved Stranden,

den øde, fortvivlende triste,

hvor tusinde Bølgefald følger hinanden,

og tusinde Skumbobler briste.



Hernede blandt Vraggods, hvor Døden gør Gilde

og altid har Gæster om Kruset,

her sidder jeg tidlig, her sidder jeg silde,

thi her er som Søn jeg af Huset.



Jeg føler i Slægt mig med Havet, der haster

mod Kysten for Ly sig at skabe,

men ej finder Hvile hos Kysten og kaster

sig atter i Kamp for at tabe.






Slagen af Stormene, aldrig dog stillet,

evig i Kamp for at finde

Hvilen, den tavse, den tunge, hvis Billed

det saa mellem Taager forsvinde.


GRAVE



Grave paa begge Sider,

og Grave i hundredvis bag,

fattige Grave, som vokser i Tal

for hver en mørkedræbt Dag;



spadeklappede Tuer,

som ingen Ligkranse bær', -

der sidder med graadsløve Øjne

et Spøgelse stille paa hver,



et Haab, som tæredes langsomt

og døde den Brystsyges Død,

et Haab, som knækked, da Stormen

hen over Ungskoven brød.



Bag mig ligger der Grave,

vel en for hvert Skridt, jeg gik,

og foran mig skærer fra Taagen

Graverens Spadestik.


ELSKOV



De har digtet i kælne

Sonetter det ind,

at Kærlighed er som

den hviskende Vind,






saa blundende blød

som en taageveg Drøm

i en Baad paa en skælvende

maaneblank Strøm,



at Elskov er sart

og saa tiggende bly

som det spædeste Skær

af det fattigste Gry,

som et klagende Pip

i en ensom Allé,

og saa kysk som et Dun

i den dryssende Sne.



De har spundet i Skumringens

Silkespind ind

en hvirvlende Leg

af den dagkaade Vind,

og fanget i Engdisens

slørende Form

det slæbende Suk

af en sovende Storm.



Thi Elskov er ikke

som snehvide Dun

og ikke som Vinden

saa svøbende lun; -

men Elskov er Attraa -

et lynflænget Vejr

af skyllende, stigende,

stormstridt Begær.






De har dækket med Vemodets

løvbløde Hegn,

det sivende Dryp

af en lavahed Regn; - -

derude, hvor Dagen

staar hvidnende mild,

dér brænder bag Gryet

en Ørkensols Ild.


FJÆLDSKOV



Kløften lukker sig, og Stien slipper....



jeg er Fange.



Og med Kløften lukker

kølig-klamt dens Stilhed sig omkring mig,

mens de trange

bregnegrønne Klipper

breder for mig deres Skyggehynder - -



her er Stilhed, skovdyb, fjældtung Stilhed!



Fra en Klipperand to Birke vugger

løvlet paa de spæde Grene

denne Stilhed,

og fra Kløftebundens vaade Stene,

hvor en stille Elv sit Løb begynder,

stiger den i iskold Rislen.






Jeg vil hvile her, mens Kløften føres

videre og videre bestandig,

løftet frem af Skyggens Stilhed

og med Graner over sig, som lytter

efter Lyd, som aldrig høres, -

hvile her, til Kløften

fylder foran mig den hele Verden, -

til hele Verden,

er bare denne Kløft og denne Stilhed.



Jeg vil strække Foden ud i Elven

og føle dens iskolde Kælen henover Huden,

til Elvens Kulde og Kløftens Stilhed

bringer mig dig,

som jeg elsker.



Du skal komme til mig som Asløg til Regner,

hverken klædt eller nøgen,

svøbt i din Kærligheds Pragt,

og vor Elskov skal die

Dødsstilheden herinde

og leve Elskovens skyggetavse Liv.



Thi Stilheden her er Liv,

Liv, som ligger og lytter

til eget Aandedrag,

Liv, som vokser sig Vej med det eviges Magt,

vokser i sansestærk, blodsund Vækst,

Liv, som lever i evig Elskov,

en evig Naturs dødsstille Elskov.



Og Solen, som falder pletvis

imellem de tætte Graner,






skal sænke et eneste dvælende Glimt

dér, hvor vi hviler,

mens Elven stiger omkring os

og stryger over vort Favntag

sin bløde, glidende Kulde.



Da skal du kende din Lykke,

Lykken, som er Natur!

Og Kløftens Stilhed

skal lukke sig om os begge,

og Elven risle med ringende Rislen,

ringe vort Bryllup ud over Kløften og Verden,

mens Birken vugger paa løvlette Grene

din og min og Naturens

evigt aandende Elskov.


HALVMØRKE



Jeg kommer fra Kulden derude,

fra Skumringens frostklamme, Dis

og de glatte, fugtige Gader,

mit Blod er som Is.

Sæt dig her hen ved min Side

og læg om min Skulder din Arm,

knug mig og favn mig og kys mig,

du er saa varm!



Det tegner til Snefog derude, -

lad fyge! - nu sidder vi her

saa lunt og saa godt og betragter

Kaminildens Skær;






det flimrer og luer og gløder - -

- se! - saa du den Gnist blusse op

og slynge om alle de andre

sin slikkende Top?



Din Favn har lunende Varme

og fylder saa blødt mig med Lyst

efter at læne mit Hoved

ind til dit Bryst;

giv det en Plads, hvor dit Hjærte

slaar tæt bag den rødmende Hud

og stille erklærer for døde

de skillende Bud.



Du ser mig i Øjet, - hør! sig mig,

hvad sært du derinde har set,

en blodfattig, korsfæstet Sværmer,

en Dødens Profet? -

din Hud bliver hed! - hvor du brænder! -

nej, du! jeg kan tænke, du saá

to skinnende Tavler derinde

med Flammeskrift staa!



Forstod du de nye Ildtavlers

livsavlede Menneskebud,

prentet med brændende Bloddryp,

som aldrig gaar ud? - -

Du rejser dig - Kære! du slipper! -

- ja vel - ja vist - du har Ret!

det fyger med Sne derude

saa koldt og saa tæt.




KLAVERSTYKKE




Vi sidder alene herinde,

sligt hænder just ikke saa tit,

og snakker saa flovt hen i Vejret, -

hør! hvad om De spillede lidt?



Jeg sætter mig tæt ved Klaveret,

- vi er jo alene, vi to,

og prøver, imedens De spiller,

at glemme min skørnede Tro.



Jeg sætter mig tæt ved Klaveret,

saaledes at Dem jeg kan se,

saa faar jeg de dejligste Drømme

i Vrimmel som faldende Sne.



Jeg vidste jo nok, at De vilde,

- vi er jo alene, vi to, -

saadan, nu sidder jeg stille

og steder min Skepsis til Ro.




Som Barn har jeg sværmet, som Barn har jeg drømt

saa lødige Drømme som nogen,

duftende Blomster og straalende Ry

har jeg høstet i Kakkelovnskrogen.



Jeg har ligget saa tit paa min Sofa og følt

mine Øjne i Sejersglød lyne,

og fejret Triumfer som ingen før jeg,

naar jeg putted mig under min Dyne.







Jeg mindes, jeg troede paa Bibelens Gud

og paa Himmerigs dejlige Sale,

og mente, en Prædiken dog var lidt mer

end en Sagførers pyntede Tale.



Jeg ved, jeg har dyrket et sminket Begreb

og ligget paa Knæ for det Skønne

og talt om et Hyggens og Livslykkens Slot,

naar jeg traf paa en lerklinet Rønne.



Men Barnet blev voksent, og Drømmene svandt,

som Blomsterne knækkes i Blæsten;

Livet betalte kun daarligt mit Slid

og brød sig slet ikke om Resten.



Men nu som jeg sidder i Halvmørket her

ved Siden af Dem, mens De spiller,

opdukker de banlyste Drømme igen

og frem til Benaadning sig stiller.



I spraglede Dragter, i skinnende Slør,

som aldrig blev stænket af Skarnet,

stiger de langsomt; jeg kender dem knapt,

de har vokset sig store med Barnet.



De lokker saa hedt, de hvisker saa tungt

om Sol under løvlyse Grene - -

- Men, Kære, nu spiller De pludselig vildt!...

Ja saa! vi er ikke alene. -




MIDNATSSOLEN



To Slaver tjente hos den store Herre,

Skyteltenes Beboer, Wanna Issi,

den stolte Fyrste med det skarpe Blik,

han, for hvis Stepper ingen Grænser spærre,

hvis Hjorders Tal blev ingensinde nævnet, -

og Slaverne var Koit og Åmmarik.



Hver Morgen havde Koit det Hverv at tænde

Faklen, der flammende paa Sneen lyser,

og Ämmarik var af den Store sat

til, naar det lakked imod Dagens Ende,

at slukke med sin bløde Haand dens Flamme

og dække varsomt Jorden til med Nat.



Og Wanna Issi vilde naadig lade

Arbejdet lønne og beslutted derfor,

at Navn af Ægtefolk de skulde faa;

men Koit og Åmmarik den Store bade

om evig Brud og Brudgom kun at blive,

og Wanna Issi lod det være saa.



Hver Morgen og hver Aften kun de mødes

og skifter Faklen for igen at skilles,

et stille Møde uden hede Ord,

et Blik kun, som af Fakkelflammen glødes,

et sagte Pust, og hver sin Vej de vandre,

mens Sneen fyger tæt om deres Spor.



Kun én Gang aarlig ingen Nat dem skiller,

kun én Gang aarlig Ämmarik ej slukker

om Aftnen Faklen, som af Koit hun faar,

men aander paa den, til dens Flamme spiller






med fortsat Liv, og Dagen ej forsvinder, -

og Brud og Brudgom nær hinanden staar.



Da griber tavse de hinandens Hænder,

og Wanna Issi fra sit Skytelt smiler,

mens Brud og Brudgom mødes i et Kys;

og Rødmen, der i Kinderne dem brænder,

som Midnatssol paa Himmelbuen gløder

og farver Steppen med sit stille Lys.


NYTAAR 1885



De staar der og venter, i trekantet Hat,

med Guldbroderi omkring Ærmet og Kraven,

en pyntelig Skare begavede Mænd

med Valgsproget: Kongen og Folket og Maven!

en Hob Eksellencer, som lever af Buk

for Kongen og ellers nok intet bestiller,

og saa et Par Præster med gudfrygtig Gang

og en Lommefuld Naadepastiller.



De staar der og venter - "Hvor bliver det af?" -

- "Der har vi det jo! mine Herrer! det kommer!" -

Med dybtpræget Alvor man stiller sig op

og sænker sit Hoved loyalt et Par Tommer.

Nu tyst overalt; . . . kun et uhøvisk Nys,

- paa denne Tid Snue jo ækelt florerer, -

et afstumpet Host og en præstelig Røst,

der, hviskende, rask repeterer:






- "Velkommen du ny, du velsignede Aar

med Vaarsmil og Solskin og guldgule Lokker!

velkommen du Barn med det straalende Blik,

hvorom vi os alle saa henrykte flokker!

giv Styrke og Visdom vor elskede Drot!

knyt Folket med Enigheds Jærnlænker sammen!

bønhør hvert et Ønske, naar blot det er godt!

og Herren velsigne dit Arbejde! Amen!" -



Med skingrende Klang slaar Stationsuret tolv,

og ind paa Perronsporet Iltoget glider.

Med Hatten i Haand Eksellencerne staar

og bander den Træk, der i Nakken dem bider;

de nikker og stirrer og ser sig omkring,

mens Gigten en undertrykt Stønnen bevirker.

- "Ærværdige Pastor! jeg ser ingen Ting!

hvad betyd . ." - "Hys! Vagondøren knirker!" -



Man sænker sit Hoved en Tomme endnu,

og Præsten begynder højtidelig Talen.

- "Velkommen du ny, du velsignede Aar

med Vaarsmil og - -" Pastoren glemte Finalen.

Thi ud af en tredje Klasses Kupé

træder - ej Barnet med Rangle ved Hofte,

heller ej Drømmens balletklædte Fe, -

en Mand blot, en Bonde i Kofte.



Fuldvoksen staar han, med sluttede Træk,

smallæbet, fastbrynet, bred over Brystet,

stentæt som den, der har følt, hvad han vil,

og som intet paa Jord fra hans Vilje faar rystet;

faamælt som den, der ej leger med Ord






men sender for Tale et Blink fra et Øje,

der bringer til Tavshed det rappeste Maal

og tvinger til Nakken at bøje.



Han ser paa de Herrer og kvæler et Smil,

som ingen af Herrerne helt faar fortolket,

og vender sig tavs, uden Hilsen, og gaar

ned ad Perronen og ud mellem Folket.

Eksellencerne ser paa hverandre saa dumt,

det Syn gaar for langt over Herrernes Kræfter;

saa hvisker et Par: "Gud forbarme sig! - naa!" -

... og sniger sig bukkende efter.


APRIL 1885



Foraaret er kommet, iblandt os det staar

og Haanden til Hilsen os rækker;

men Palmer ej smykker et guldfagert Haar,

og Barnesmil Munden ej dækker;

med Beskhed der staar i de trodsige Træk,

at Vintren os Stakler har levnet

en ussel forblæst og afbladet Hæk

om en Hytte, forkrøblet og revnet.



Med Haanssmil der staar, vi er fattige Skrog,

som lader med Kyshaand os kue

og takker for Sparket; det varmer jo dog,

naar Sneen slaar ind i vor Stue;

vi er fattige Folk, som er glad ved lidt Mad;

for en Skorpe vi alt vilde bytte

og glæde os tidobbelt, fik vi et Fad

og Stormand deri vilde spytte.






Er korsfæstet Folk, som har knebent nok Mod

til en eneste Gang sig at ømme, -

som roligt ser Vagten ved Golgathas Fod

slaa Tærning om alle dets Drømme, -

som ingen har trøstet, ej Kvinder begrædt,

mens Eddikesvampen det tømte, -

thi Frihed og Ære, dets Krav og dets Ret,

var Drømmen, det troskyldigt drømte.



Den rev de i Laser, mens roligt det tav

og lod sig som Korsfæstet jorde.

Nu er det, at Foraaret staar for dets Grav

og dundrer paa Ligkamrets Porte:

Kom ud, I derinde! og slaa for jer Tro,

mens Spydstik og Naglegab bløder!

ve over hver Thomas, der ikke vil tro,

at det er Folket, han møder!



Kom ud! har I sovet saa længe maaske,

at rent I har glemt, hvad I ejed?

kan Øret ej høre, og Øjet ej se?

var Retten blot noget I leged?

stem Ryggen imod og læg Kræfterne i,

paa jert Kistelaag Bødlerne sidder

og trommer med Hælen en spotsk Melodi

og spørger med Haan, hvad I hedder! -



Pas paa! I, der sidder saa lunt og gør Nar!

giv frivillig Plads, før I taber!

det Saar, I har slaaet, faar aldrig sat Ar,

med sivende Rande det gaber!






hvem knytter ej Næven, hvem springer ej frem

og viser, hvad Æren den vejer,

naar ud man ham jager med Vold af hans Hjem

og slagter det bedste han ejer?



Og Foraaret raaber sit brede: staa op!

og Ekkoet svarer med Bulder.

Om Vagtilden griner den væbnede Trop

ad Drønet, der vækkende ruller;

kast Spydet i Tide! I træffer ej her

paa Engle i skinnende Klæder!

naar Folket sig rejser, faar rødmende Skær

de Liljer, der gror, hvor det træder!


DEN 3DJEOKTOBER 1885



Det knitred frem, det blussed op derude,

hvor Folket stille mødes Mand med Mand,

der faldt et Skær paa hver en Hytterude

som Ild fra Solnedgangens Purpurbrand;

og Skæret laa i Blinken over Vandet

med hede Straaler imod Himlen spændt, -

det var ifjor. Da bredtes over Landet

det Bud, at Slottet, Kristiansborg, var brændt.



Paa Nattehimlen stod en Krone tegnet

saa gyldent glødende og flammeblank,

at Hytterudens Skær derude blegned,

og Branden, som i Folket ulmed, sank;

hver Mand til Æresvagt om Slottet stilled

og stod der tavs, til Morgenlyset skar

i Øjet ham og strøg det Flammebilled

af Kronen, som den mørke Himmel bar.






Men Morgnens Lys var en Oktobermorgens

høstkolde, blege, taageslørte Skær,

og Folket trak sig hjem, og Kongeborgens

forladte Tomt laa hen for Vind og Vejr;

ind over Landet jog de svære Byger

med Hagl og Blæst og vinteragtig Slud,

et saadant Vejr, som alle Solglimt stryger

og fejer Somrens sidste Rester ud.



Den kolde Storm for frem med Junkerbrammen

og øved Voldsfærd mod det hele Land

til, næret af dens vilde Vindstød, Flammen,

der før laa ulmende, slog ud i Brand;

og Stormen lo hoverende og strø'de

i trodsigt Overmod dens Gnister ud, -

det brænder Landet over nu med røde,

blodrøde Luer, tændt paa Stormens Bud.



Og Branden gløder ind i Nattehimlen

et Skær, som svider Øjnene til Graad, -

men Stormen hvirvler rundt i Glødevrimlen

og jager Røgen op og hujer kaad.

Du stærke Storm! er da dit Maal at blotte

en øde Tomt, der staar fra Nattens Brand,

hvor der er brændt mer end Alverdens Slotte:

et Sprog, et samlet Folk, et Flag, et Land?


SPRING UD! DU LILLE DANMARK!



Spring ud! du lille Danmark!

paa Hovedet ud i det skyllende Hav!

du trænger til Storvask!






Støvet har stoppet Ørene paa dig,

Støvet har hulet Tænderne paa dig,

Støvet har gemt, hvad du avled!

i nitten hundrede Aar eller mer

har du siddet og skiftet de luvslidte Bler

og tygget Violrod og savlet.



Saa sødt har du ligget og nikket og leget,

mens Tiden har staaet derude og skreget,

skreget i vanvittig Smerte paa Verden,

til Verden fik hørt det og strakt sig

paa Lejet og lettet sig langsomt,

mens du fik lagt dig

istedetfor Verden.



Hørte du nogensindeet Skrig?

et Skrig af dem, den piskede Træl

skriger under Bødlens Hæl?



Du har bedt dine Bønner for Trællens Sjæl -



du har ligget i Vuggen og bedt

med Fingren i Øret for ikke at høre,

du har ligget og drømt, at den piskede Træl

stod ved din Seng som Spøgelse, -

til du vaagned og fandt, at det blot var dig selv,

der var halvkvalt af Kongerøgelse.



Du ligger og sover i Vuggen endnu,

og Tiden staar stadig og skriger derude,

skriger af Smerte, skriger af Vrede,

skriger af Had. -






Om der styrted en Engel fra Himlen,

én Engel til, i spottende Trods, i hadende Haan

mod Gudeliget deroppe,

om den styrtede ned iditSkød,

vaagned du?



Spring ud! du lille Danmark!


NOVEMBER 1885



Der bliver saa vigende stille,

saa underlig døende tyst;

ligger mon Landet derude

og slaas med et hivende Bryst?

ringes der sammen til Ligfærd?

blev det dets yderste Dag?

bærer det ud i en Vinter,

hvor ingen Sommer staar bag?



Taagen svøber om Danmark

sin taaredryppende Dragt

og skjuler de lurvede Laser

af Velmagtsdagenes Pragt;

Danmark er blevet en Tigger,

fattig og ussel som faa,

en Tigger, hvis Tunge skal tie,

en Træl, som skal lade sig slaa.



Danmark! du sindige, stille,

fredsæle, trofaste Land!

du, som er mild som din Sommer,

aaben og tavs som din Strand!






Hvad har du gjort, at de griber

din Arm med saa knugende Tag?

Hvad har du gjort, at de byder

dit Hjærte standse sit Slag?



Er det, fordi du i Drømme

saa dig som Folk blandt de fri?

er det, fordi du har vovet

et Suk, da din Drøm var forbi?

et Suk, da du endelig vaagned

af Somrens sollumre Døs,

og fandt, at som Vagt ved dit Leje

sad der en Vinter og frøs!



Nu ligger du bastet paa Lejet,

bundet for Slag og for Spark,

og hører de Raager og Ravne

skrige i Træ og paa Mark;

du tør ikke stønne, blot vente,

til Sneen den kommer en Dag

og fyger sin kvælende Drive

højt over Taarn, over Tag. -



Der bliver saa vigende stille,

saa underlig døende tyst,

i dæmpet, dukkende Rullen

Bølgerne lister mod Kyst;

nu bliver det Vinter i Danmark,

en Vinter saa dræbende haard! -

Mit Land! mit Danmark! hvis Hjærte

kun slaar i en fredhegnet Vaar!




BETHLEHEMSSTJÆRNEN




Med fornem Blinken, aandssløv Plirren staar

spredt over Himlen Millioner Stjærner,

hver omsinGlans med selvisk Kulde værner

og tavs om Dødens stive Slummer spaar;

en pragtfuld Gravskrift, som med Hovmod saar

sin Guldstils Blinken ud i Rummets Øde,

hvor Tankerne, de største, ligger døde

paa Forskeraandens vide Kirkegaard.



Den satte Jord gaar militærisk sløv

som god Planet sin én Gang givne Vandring

og skælver angst ved Tanken om Forandring

og bærer trolig paa sit gamle Støv;

den støtte Marsch forlængst har gjort den sløv

for Blæstens Spot ad al dens Mug og Skimmel,

blind for de nye Væksters Spirevrimmel

dybt under Lag af faldet, raadnet Løv.




Højt op til Stjærnerne og frem blandt dem

gaar Tanken kækt paa nye Plyndringstogter,

mens Vismanden med hellig Fryd bevogter

hvert fattigt Fnug, den atter bringer hjem;

med anspændt Griskhed bøjer han sig frem

og stirrer henrykt udad mod det Fjærne, -

en ny, en prægtig, tusindstraalet Stjærne

staar over Horisontens Gaadegem.



Med Glans af Soles lyse Straalespil

og Skær af Maaners matte Dæmringsdrømme,

med bløde Blink af Skovløbs tyste Strømme

og Glimt af hidsig, kraterbunden Ild







staar tindrende den frem og stiger, til

den ser sit Blink i fjærnest Bølgebanke;

hver Straale er en ny, en lutret Tanke,

og hvert et Glimt en nyfødt Higens Smil.



Løvgemte Spirer fanger Vækst og gror,

mens Stjærneskæret dem en Guldkrans fletter

og stryger varsomt Skimlen bort og sletter

af Træets unge Top Regntaagens Spor;

i Ørknens Sand en Blomstermyller gror,

der lægger Duft om Klippens kolde Pande,

mens Vaarvind rider Bryllupsridt om Lande

og smiler varmt, hvor Stormen iskold for.



Og ganske langsomt skifter Jorden Ham,

frisk svulmer hver en Drøm, som Tiden fladed,

og Støv hver Fordom bliver, der sig baded

en Hornhud til i Traditioners Slam;

hver udslidt Tanke, der med Brask og Bram

sin Eriksgata red, udlevet falder,

og Farisæeren sig Tolder kalder,

og Kaïphas ydmyget følger ham.



Og Jorden vandrer i den nye Dag,

som var af Stjærnerne til Sol den kaaret,

af nye Tankers Vingesusen baaret,

til Takt af Hjærters stærke, fulde Slag;

langt borte driver alt det gamles Vrag

og synker langsomt mellem Tidens Bølger,

som dybt paa Bunden det i Dyndet dølger

og bruser over, hvad der sank der bag.







Men Tidens Hav har ingen stensat Bred

og ingen Havn, hvor Skibet ind kan slippe,

kun Døden knejser med sin øde Klippe,

og intet Søkort kender Klippens Sted;

og Strømmen bærer hen, hvor ingen ved,

den drukner Blomsterne og splitter Baalet, -

selv Stjærnen, der hin Nat stod tusindstraalet,

sank slukket bag en Braadsøs Skumkam ned.



Da mylred alt det gamle op paany,

bag andre Former kun, i andre Klæder,

og bredte tæt sig paa de gamle Sæder

og kvalte hver en Røst, der vilde kny;

en skytung Dag steg af et solmildt Gry,

hvert Vaarbud knustes i Laviners Torden,

Sandørkner bredte sig, og rundt om Jorden

stod atter Støvet højt i Hvirvelsky.



Og Livet vaagned af sin Foraarsrus

og staar endnu af Rusens Syner blindet,

men Hænderne er tomme kun, og Mindet

er Mindet om et Paradis i Grus;

tæt lytter Livet til hvert Stormdrags Sus,

om ej det melde skal den nye Stjærne,

og rækker Haanden bønligt mod det Fjærne

og græder med hvert strandskræmt Bølgebrus.



Sløv og forsovet vandrer Jorden frem,

imellem gamle Stjærner Tanken vakler

og vender, træt af Troen paa Mirakler,

forpint tilbage til sit snævre Hjem;







men Aanden stadig har en Dør paa Klem,

og Haabet ikke fra sin Vagtpost viger,

før tindrende den nye Stjærne stiger

og peger mod det nye Bethlehem.


SØVNLØS



Det lyder for mig tit, som om der bæver

ud over Verden Stumper af en Sang,

der snart i Tungsind dør og snart sig hæver

til skregne Truslers smertespændte Klang.



Det er især i søvnforladte Nætter,

naar svegne Løfter gennem Stuen gaar,

og egen Brøde sig ved Sengen sætter,

at Sangens Klagen til mit Øre naar.



Den siver ind som Millioner Stemmer,

der frem af Livets mindste Kroge brød,

hver enkelt Røst en Verden i sig gemmer

af stivnet Smerte og forstenet Nød.



Det er, som om vor Klode veg sin Bane

og lagde sig i Rummet, gold og mørk,

kun fyldt af Sukket fra en Karavane,

der synker sammen i den øde Ørk.



Og Sukket flammer op og kaster brede,

truende Strofer ind i Nattens Sang,

som Kristus flammed op mod Gud i Vrede,

da Jøderne i Dans om Korset sprang. -






Jeg følger Sangen i dens vilde Stigen,

og naar den dør sin vege Taaredød, -

er det mon Slægtens Kval i dødsdømt Vigen,

eller et Bud om nye Slægters Nød?


SIG TRANSIT



I laa paa Knæ og kyssed

Gulddugen om jert Alter,

mens Verden krøb derude

omkring i sine Pjalter,



thi Verden var den lille.

Men nu er Verden bleven

saa stor, at den kan skønne,

at Skjorten er forreven.



Nu gaar den, naar I synger

saa mildt om Oliebladet,

omkring paa Kirkegaarden

og tygger Drøv paa Hadet.


VIG FRA MIG, SATANAS!



Kristus! du døde! staa af din Grav!

jeg har et Spørgsmaal, et eneste et!



Du, som var Fattigmands fattige Barn,

de sultnes, de pintes Ven,

du, som blev slaaet og slagtet

for den lidende Tiggerslægts Skyld . ..






hvorfor jog du Fristeren bort,

da han bød dig al Verdens Herlighed?

hvorfor kasted du ikke dig ned for hans Fod?

hvorfor ofred du ikke dig selv til ham og hans evige Pine

og tog, hvad han bød, og stykked det ud

til dem, som lider og led, til de Smaa, som du elsked?



Kristus! du døde! du tier!


PAASKESALME




Paasken er inde, Naaden er nær,

Menneskets Søn staar op fra de Døde,

Liljerne pranger i morgenhvidt Skær, -

kast nu, du stridende Verden, dit Sværd!

gaa din Herre, din Frelser, i Møde!



Nu har den Ende, den evige Nød,

Hverdagens møjsomme Trækken med Kærre,

Kvinden tør atter velsigne sit Skød,

nu er der Hvile, nu er der Brød!

Pris være Himlenes Herre!




Du tvivlende Verden! du smiler saa smaat! -

skrig Hosianna! saa Stjærnerne falder

om Ørene paa dig og svider din Spot! -

ser du for skinnende Gravliljer blot

benblege Hjærneskaller?







Vover du Kampen? erklærer du Krig

én, som med Døden gør Kunster? -

"Naaden er kommet, og Naaden er rig!" -

Lugter din Frelser for meget af Lig

og Naaden af Gravkammerdunster?




Du tvivlende Verden! jeg elsker din Spot

ad Paaskens prangende Skimmel,

ad Naaden og Frelsen og ellers, hvad godt

der ligger og mugner i Gravens Kachot

eller højt i en ubekendt Himmel.



Lad ringe til Kirke! lad kime til Fest!

lad Præster for Altrene messe!

jeg tror paa en Frelser, som aldrig var Gæst

i Grav eller Himmel, en Frelser, som bedst

har Plads ved en Grovsmedeesse!



En tarvelig Mand, som du og som jeg,

med Arbejdets Sved over Panden,

en Mand, som ej viger den alfare Vej

og lægger i Ørkner sin Tanke paa Bleg

og taler i Gaader med Fanden.



En Frelser, der kommer fra Værkstedet, varm

og stærk af den daglige Sliden,

og løfter os op paa sin senede Arm

og peger derud bag den døgntravle Larm,

hvor Paaskesol staar over Tiden.




MEFISTO



Mefisto! Mefisto!

er du død?



Hører du ikke de manende Røster?

nu er Verden i Nød!



Gav du tabt, er du dragen af Land?

eller vokste dit Had sig saa stort,

at det brændte dig selv,

før det fik Verden i Brand?

er du Genganger nu, kun en Spøgelsedukke,

hvis Latter gudfrygtige Sjæle kan høre

skogre i Stormen og klukke? -

hvor er du, du selv, Mefisto?



Hører du ikke de pilende Smaasten

ned over Fjældsiden hvisle afsted?

nu laver Lavinen til Skred,

og frem under Fjældenes frostdøde Byrde

Livet nøgent sig lister, -

Mefisto! Daltaagen brister,

Verden vaagner!



Men Verden er svag. Den har sovet for længe,

haft svækkende Drømme

om Konger og Kirker og Skøger og Penge;

du faar gnide dens Lemmer

og lægge dens Vanvid i Tømme! -

vis dig for Verden, Mefisto!






Det lyner i Mørket som flakkende Grin,

der flænger Natten;

rundt Horisonten Lynene fare;

der danser derude en løjerlig Skare

af ranglende Fyre i flagrende Lin

og med Fjer i Hatten;

de danser paa Fødder, de danser paa Hænder

og hyler og raser -

Jorden dem brænder.

Mefisto! Mefisto! tag Scepteret fat!

det døende gamle har lagt sine Laser

og springer i Horisonten

sin vilde Valpurgisnat.



Tag dit Scepter, Mefisto! og ti!

le ikke længer, din Latter er hæs;

send ud over Verden dit tavse,

dit tusindaars Had,

som en flagrende Ørn med brændende Vinger,

der drypper Ilddryp paa Jorden,

mens Skyerne sejler som blussende Laser,

og Stjærnerne vokser til Sole,

der flammer paa Himlen og tænder

Himlen i Brand!



Verden vaagner! - -



Mefisto! Mefisto!