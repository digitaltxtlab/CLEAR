VED EFTERAARSTID (1879)I SEPTEMBERI.Châlet pr. Vebæk. Den 1. September.Kjære Veninde! Du vilde jo komme til Kjøbenhavn hen paa Efteraaret.
								Gjør mig den Tjeneste at komme lidt tidligere! Kom hertil saa
								betids, at Du kan være hos mig den 1. Oktober, saa er det min
								Fødselsdag. Det er imidlertid ikke for Fødselsdagens Skyld, at jeg
								indbyder Dig; eller rettere, det er netop for Fødselsdagens Skyld,
								men paa en anden Maade, end Du troer. Jeg vil blive herude paa
								Landet til den Dag, paa Châlet, det lille Landsted, som Du veed jeg
								arvede for et Aars Tid siden, og som jeg har gjort til mit
								Yndlingsopholdssted. Jeg vil blive herude iaar Fødselsdagen over.
								Tante er naturligvis gaaet ind derpaa med sin sædvanlige
								elskværdige, kjedsommelige Føjelighed. Vi blive altsaa herude, men
								saa kommer Hovedsagen. Du skal komme herud, men ikke til et Selskab
								eller til en Festlighed: Jeg vil ikke have Dig for at more Dig, men
								for lutter Melankolis og Bedrøveligheds Skyld. Det Bedrøvelige
								bestaar nemlig i, at jeg den 1. Oktober bliver 32 Aar, akkurat to
								Gange det dejlige sexten, da man bliver »ung Pige«.To Gange de Sexten, to Aar over de Tredive. Kom blot ikke og trøst
								mig med Balzac og »den trediveaarige Kvinde«. Det Interessante, man
								har udfundet ved Trediveaarigheden, bestaar jo kun i, at man bliver
								uimodstaaelig fristet til at løbe bort fra sin Mand og sine Børn,
								hvad der maaske ogsaa kan være interessant nok, men naar man som jeg
								ingen Mand har at løbe bort fra, hvad saa? Ja, saa blive de 32
								simpelthen ved at være det Dobbelte af 16 og ikke nogen Andet; man
									 har ophørt at være ung og skal
								sidde og vente paa at blive gammel.I den Grad har jeg ophørt at være ung, at jeg har faaet graa Haar.
								Ja, de graa Haar komme. Jeg har opdaget dem nu i Sommer, da mit Haar
								var blevet tørt af Badningen. En Formiddag, da jeg sad paa mit
								Værelse og redte mig, saae jeg dem skinne i Tindingen. Mit
								Toiletspejl havde jeg stillet op i Vinduet i mit Sovekammer, hvorfra
								man har den dejlige Udsigt over Skrænterne med de grønne Træer og
								Sundet, Alting dejligt og sommerligt i stærkt Lys, og i dette
								Lysskin opdagede jeg mine hvide Haar skinne. - Ikke mange,
								blot en fem, sex Stykker troede jeg endogsaa først, men da jeg saae
								nærmere til, var der dog adskillig flere, der laa ternmelig tæt i en
								Stribe bag Øret. Det kunde ikke nytte at give sig til at trække dem
								ud.Jeg lukkede hurtig Døren af for ikke at blive overrasket af Tante,
								thi jeg kom til at græde. Det vil Du vel sagtens le af og finde
								højst barnagtigt, Du gifte og hjemfarne Kone, der ovenikjøbet har
								saa lyst Haar, at det Graa næppe vil ses, men jeg skrifter ærlig,
								ser Du.Graa Haar! Hvor det er et afskyeligt Klima, vi have her i Danmark.
								Sommeren har en Smule Lys og Farve, men den varer jo aldrig mere end
								Alt i Alt to Maaneder, og nu er den forbi, forsvindende i ugelang
								Regn og Blæst, og vi begynde paa den anden lange Aarstid, der varer
								hele Resten af Aaret, og som forekommer mig at være lige afskyelig,
								enten den kaldes Efteraar eller Vinter eller Foraar -
								ganske ligesom det, naar man ikke længer er ung, kommer ud paa Et,
								enten man er 32 eller 42 eller 52. Sommeren er den eneste Tid, da
								jeg synes, jeg lever; mit gamle Sværmeri for Efteraar er helt
								dunstet bort. Jeg befinder mig ogsaa utilpas i det. Min Hals, veed
								Du, er lidt svag, og jeg har et Par Gange for dens Skyld været i
								Ems. Jeg har ikke taget mig den Historie saa nær tidligere og vel
								endog været lidt uforsigtig. Nu forekommer det mig, at det er blevet
								en indgribende Svaghed, som gjør mig til et sygeligt, invalidt
								Menneske. Jeg tænker paa min Hals om Dagen, jeg drømmer om Natten,
								at jeg har uhelbredelig Strubetæring og ustandselig glider hen mod
								Døden. Og  stundom holder Skyggen af
								en saadan Drøm sig ogsaa om Dagen. Jeg er bange for at dø, meget
								mere end da jeg var ung. Forunderligt, at jo kraftigere Livet er,
								des mindre frygter man Døden.Forleden Dag greb jeg mig i at deltage ivrig i en Konversation om
								legemlige Svagheder med Tante og en Veninde af hende, der bor i
								Harboes Fruekloster. Og det Værste var, ikke det, at jeg sad og
								klagede med, men at det var mig tiltalende at gjøre det. Jeg er ikke
								32, jeg er 52.I Vinter gik jeg ikke mere nedringet; det var ikke for min Hals's
								Skyld, thi den var der da endnu ikke begyndt at tænkes paa; det var
								ikke heller, fordi jeg er bleven for falmet, det er jeg ikke, men
								jeg vil ikke vente med at tage Afsked med det Ungdommelige, til man
								opholder sig over, at jeg ikke gjør det. Ogsaa til Onkel Augusts
								store Sølvbryllup var jeg højhalset. Onkel og Tante sagde rigtignok,
								at det var altfor gammelagtigt for mig, men hvad sige ikke Folk paa
								deres Sølvbryllupsdag? Men jeg kunde for Resten nok have lidt, at
								der havde været en Mand, som havde været forelsket i mig, og af hvem
								jeg havde hørt, at jeg endnu var smuk og skulde gaa ungt klædt.Endskjønt, jeg bryder mig dog ikke mere om, at Nogen skal forelske
								sig i mig, og derfor er der heller Ingen, som gjør det. Man
								forelsker sig kun i dem, som ere forelskede i En, eller kunne blive
								det, eller som i det Mindste bryde sig om, at man er forelsket i
								dem.Skulde jeg komme saa vidt, at jeg ønskede mig at have et Par
								lømmelagtige Brødre at opofre mig for med Kaffelavning og
								Strømpestopning? Jeg anser det ikke for umuligt, at jeg kan komme
								saa vidt, naar vi ere flyttede ind til Byens Regn og Søle og skulle
								se paa de tyve Mennesker, der i Dagens Løb gaa forbi vore Vinduer
								paa Volden. Den forfærdelige Vold! Denne urtepotteagtige Udgave af
								fri Natur! Og jeg kan ikke engang mande mig op til ret inderlig at
								misunde Kamma, som skal til Italien og Korfu i Vinter. Lad Korfu
								være Korfu! Jeg vilde ikke være lykkeligere der.Ja, siig i dit stille Sind, hvad Du vil: saaledes er man en Maaned,
								før man bliver det Dobbelte af 16. Derfor er det, at  jeg vil have Dig hos mig den 1. Oktober paa
								Châlet, ganske ene; saa skulle vi gaa om og besøge alle de Steder,
								jeg før har holdt meget af, men som jeg ikke mere har brudt mig om i
								Sommer.Saa kommer Du altsaa.Din O. S. V.II.(Den Samme til den Samme.)Den 6. September.Det er altsaa virkelig Tilfældet: Naar man er lykkelig, begynder man
								først ret at blive egoistisk. Man kan med Lethed gjøre Ofre af Lidt,
								men er man først rig, har man Intet tilovers.Du kan ikke ofre de fjorten Dage til mig for den Mands og de Børns
								Skyld, der have Dig altid. Jeg havde næsten forsonet mig med den
								Byfoged, der kom dumpende ned og giftede sig med min bedste Veninde,
								der alt var forpligtet til at blive gammel Pige sammen med mig
								- giftede sig med hende og transporterede hende til en
								Kjøbstad, der uden mindste Grund havde lagt sig i en Krog af
								Falster, hvor der aldeles ikke var nogen Anledning til at have en
								Kjøbstad. Jeg havde forsonet mig med denne Byfoged og næsten faaet
								Noget tilovers for ham, siden jeg havde hørt, hvorledes han i al
								Stilhed blot for din Skyld anskaffede sig en lille »Plade«, da han
								var begyndt at blive skaldet, og atter omkom den lille Tingest, saa
								snart Du havde opdaget den. Men nu er mit Venskab for ham unægtelig
								forbi. I Alvor talt, skjønt jeg holder mere af at tale spøgende end
								alvorlig, veed Du godt, hvor meget jeg holder af Dig, og at jeg ofte
								har trængt til Dig. Men den Dag vilde jeg trænge særlig til Dig for
								at undgaa Uhygge og Pinagtighed.Forrige Fødselsdag gik det underlig til. Jeg havde da ordnet det paa
								en anden Maade. Jeg begynder - ærlig talt - at
								blive temmelig kjed af mine Veninder, men den Dag havde jeg indbudt
								dem alle, d. v. s. de ugifte, til en Skovtur. Vi spiste Frokost paa
								Fortunen og sad der i et Lysthus og glædede os  over den vide Udsigt og gik saa og
								spaserede i Skoven. Frokosten havde været animeret, vi vare alle
								jevnaldrende, og man faar Appetit, naar man har passeret de Tredive,
								ja man drikker baade et Glas Vin og to. Vi vare ret i en livlig
								Stemning; vi havde talt en Del om min Alder og Aldersspørgsmaalet i
								det Hele ved Bordet og følte nu ligesom en forunderlig Trang til og
								Iver efter at vise os selv og hinanden, at vi kunde være
								ungdommelige endnu, og deraf fulgte saa en næsten kaad Stemning, som
								blev ved paa Turen i Skoven. Vi vare komne sammen for at bevidne, at
								vi ikke brød os om at være unge, og vare herunder i al Stilhed
								blevne overlistede af en Følelse af endnu at være unge Kvinder og
								have al den Styrke og Magt, dette giver, og denne Følelse frydede
								os. Det var en smuk, klar Oktoberdag, men vi mødte naturligvis ikke
								et Menneske. En af os havde taget Cigaretter med, de blev uddelte og
								tændte, Alle vilde gaa og ryge og fandt, at det var en herlig
								Fornøjelse ovenpaa Kaffen at sende de hæslige, men dog kjønne blaa
								Skyer tilvejrs i den stille Luft under Træerne. Vi kom til den
								smukke Sø, som Du veed ligger ved Vejen, der gaar ad Ordrup-Krat
								til. Den var dejlig. Selv laa den ganske blank og stille, og ganske
								stille stod Træerne om den. Al den Ro, som findes i Efteraarets Uro,
								var her paa dette Sted. Vi lagde os ned i Græsset ved et fældet Træ,
								der strakte sig ud over Vandet. Det var saa stille, at man kunde
								tælle hvert Blad paa Træets Spejlbillede. Harriet, som Du veed altid
								har været noget kaad, og som paa hele Vejen havde sunget Serenader,
								udbrød: »Skal vi ikke gaa i Vandet her? Det vilde være en Scene
								akkurat som paa de gamle Malerier med badende Nymfer i en stille
								Skovsø, men kun at ingen lykkelige Dødelige belurede os.«Vi lo, vi vidste jo, det var Spøg. Jeg svarede: »Trediveaarige
								Nymfer! Det var ogsaa Noget at belure.«Det var, som om i samme Øjeblik, disse Ord vare fløjne mig ud af
								Munden, en Skygge gled hen over Søen og Skoven og vore Ansigter.
								Ligesom der til ethvert Glas, der er af ensartet og fint Stof, skal
								svare en Tone, hvis Klang bringer Glasset til at springe, saaledes
								have ogsaa alle løftede, lette Stemninger deres Sprængtone. Vor
								festlige Stemning, vor Glæde over os selv var bleven saa stærk, at
								den havde sin;  her var denne bleven
								anslaaet, let, men dog tydelig nok; der var blevet rørt ved Noget,
								vi Alle gik og bare paa. Alle, være sig mere eller mindre stærkt,
								mere eller mindre nær ved Sindets Overflade.Den forunderlige, forfærdelige Lighed, der er imellem Menneskenes
								indre Følelsesverden, havde aldrig slaaet mig saa stærkt og saa
								pinlig som dengang. Og Skyggen blev ved at være over os.Se saaledes gik den første Fødselsdag efter de Tredive, og derfor
								vilde jeg have, at den anden skulde gaa ganske anderledes. Derfor
								vilde jeg have Dig herud for ikke atter at lade mig narre frem og
								tilbage af bedrageriske Stemninger, der dog ende med Mismod og
								Klage, men fra Begyndelsen af rolig og fredelig være paa min Post i
								Resignation og tale med Dig om det, der er galt, men ikke kan blive
								anderledes.Nu kommer Du ikke. Saa vil jeg slet ikke holde min Fødselsdag. Jeg
								vil ikke lade det gaa ud over Tante, skjønt jeg tilstaar, at det er
								Noget, jeg er bleven tilbøjelig til, nu da jeg er bleven pirrelig og
								nervøs. Hun er saa inderlig kjedsommelig tilfreds med hele Livet,
								som det er, at jeg ikke kan lade være engang imellem at være
								ubehagelig imod hende. Men den Dag vil jeg dog ikke lade hende
								undgjælde. Jeg vil simpelthen blive i min Seng hele Dagen, lade være
								at græde, hvis jeg kan, sove saa meget som muligt og søge at glæde
								mig over, at jeg ikke er 42, skjønt hvem veed? det er maaske meget
								bedre.Nej. Jeg vil ingen Fremmede have; kommer der
								nogen af Veninderne herud, skal der siges, at jeg er syg. Jeg er saa
								kjed af dem, at jeg ikke kan forstaa, at deres Venskab for mig ikke
								ogsaa er visnet.Det er lange Breve, jeg skriver. Det er ogsaa et Tegn paa, at jeg
								bliver gammel. Man skriver to Ark fulde i Konfirmationsalderen, saa
								svinde efterhaanden de to til eet og det; ene til to Sider; nu
								mærker jeg, det begynder igjen. Lad mig dog bekæmpe det og derfor
								endnu kun tilføje, at jeg igaar hos en Familie i Nærheden fornyede
								et gammelt Bekjendtskab. Det var den unge Thorsen, eller rettere den
								forhenværende unge, thi han er bleven gammel som vi Andre. Du husker
								nok, han sværmede meget for mig og opdagede vel ogsaa, at jeg  sværmede lidt for ham, inden han
								tog til Sverig. Han huskede godt mig og kom hen til mig paa en meget
								morsom Maade, anstigende med gravitetiske Skridt og strækkende en
								brun Haand ud halvanden Alen foran sig, som om vi vare prøvede,
								gamle Venner, der mødtes efter en langsommelig Adskillelse. Han saae
								ud som en Mellemting mellem en Præst og en Nybygger, en meget net
								Mand for Resten. Det glædede mig meget, at han havde mange graa Haar
								baade i Haar og Skjæg.Tak endnu for den lille moralske Forelæsning om at holde mig oppe,
								ikke at lade mig underkue af Melankoli o. s. v. Den viser kun, at Du
								med en Byfoged og tre Børn ikke mere kan f orstaa mig og mine Lige.
								Der er slet ikke Tale om Melankoli, Fortvivlelse og den Slags
								Tragik. Vær ganske rolig, alle de Ting hører i Reglen nutildags kun
								hjemme i Bøger. Er man ulykkelig, er man det paa den jevneste Maade
								af Verden, uden alle Ophævelser, det er det Kjedsommelige. Og jeg er
								ikke engang ulykkelig, men kun ikke lykkelig. Naar man endda havde
								den Fornøjelse at være fortvivlet tilbunds og ret inderlig at føle,
								at det Hele er Noget, som det var bedre ikke var, men jeg ser ikke
								det Hele Sort, men kun Graat i Graat.Vejret er stadig afskyeligt, Regn og Blæst, ægte dansk Sommervejr.
								Mit nydelige Châlet er forpjusket fra Top til Taa, og Haven blæser
								hver Nat fuld af visne Blade. Det afskyelige Efteraar, det Bedste
								ved det er, at man saa kan gaa noget tidligere i Seng og faa
								hurtigere Ende paa Dagen. Klokken er 9½. Godnat.Din O. S. V.III.(Den Samme til den Samme.)Den 12. September.Kjære Veninde! Hvor Mændene dog ere naive, baade naar de bilde sig
								ind, at vi ere forelskede i dem, medens vi ikke ere det, og naar de
								ikke kunne se, at vi ere det, og det op over begge Øren. Jeg er ikke
								Filosof og vil ikke give mig til at tænke over, hvad Grunden vel kan
								være dertil, men det er vel Noget, som hænger sammen med det, at de
								selv ere saa  kjedsommelig nemme at
								blive kloge paa. Aldrig har en Mand været forelsket i en Kvinde,
								uden at hun har vidst det, lige meget om han selv ikke vidste Noget
								deraf, og aldrig har en Mand hørt op at elske en Kvinde, uden at hun
								har opdaget det, hvor godt han end troede det skjult.Men der er mange Mænd, i hvem Kvinder ere forelskede, uden at de se
								det, og hvem Kvinder forlængst have hørt op at elske, uden at de
								have nogen Fornemmelse deraf.Disse kjære naive Mænd, de vide slet ikke, i hvilken Grad det er
								Spejlbevægelser, de se af os, saa at hvad der synes at være til
								Højre, i Virkeligheden er til Venstre og omvendt. De forstaa ikke
								vort Sprog og have ingen Anelse om, i hvilket Omfang Ja betyder Nej
								og Nej Ja. Vidste de bedre Besked, gik mangen Ting i Verden ikke saa
								galt.Endskjønt, det var ogsaa rent galt, om de ikke vare jevnt dumme, men
								forstod os bedre. Nu ere vi dog saa heldige, at jo klogere Mænd ere,
								desto mindre forstaa de af os, og det er kun Tosserne, som vide
								nogen Besked om os, og navnlig vide det, at vi lægge saa meget Mærke
								til dem.Og hvilke Misforstaaelser vilde det ikke afstedkomme, om Alle vidste
								dette, thi hvor Meget af den Opmærksomhed, vi skjænke Mændene, der
								er Alvor, og hvor Meget ikke, det vilde de dog aldrig forstaa. Det
								vide vi jo ikke selv. Vi lægge Mærke til Alt, vi se Alt, vi notere
								os Alt, men hvor meget bryde vi os alligevel derom?Og Mændene, hvor meget tænke de paa os? Jeg tror, en hel Del mere,
								end de selv vide.Ja, jeg vil ikke fortsætte disse Betragtninger. Det skyldes mit
								fornyede Bekjendtskab med Hr. Thorsen, at jeg kommer ind derpaa, han
								har været mig et godt Billede af, hvorledes Mændene, de gode og
								forstandige Mænd, ere i dette Forhold.Vi ses jevnlig hos den Familie, hvor vi mødtes først. Det er dem, vi
								omgaas mest herude, og han kommer derud hver Dag; han er rejst
								herover for at gjøre en Del vigtige Forretninger med Herren i Huset
								og har sit Standkvarter hos dem. Han behandler mig stadig paa en
								komisk Maade som sin prøvede og fortrolige Veninde, jeg har vænnet
								mig til hans Maner, og vi snakke en Del om tidligere Tid. Han har
								fortalt mig Noget om, hvorledes han gik og var tavst forelsket i  mig. Hans Afsløringer morede mig,
								skjønt jeg kjendte dem allesammen.Igaar var han naturligvis atter herude. Det havde regnet hele
								Formiddagen, men klarede op om Eftermiddagen. Han blev endelig
								færdig med at tale om sit Tømmer med Grossereren, og da vi gik ude i
								Haven, medens det klarede, fik jeg Lyst til at gaa over i Skoven og
								se Regntaagerne lette inde mellem Træerne. Jeg foreslog ham paa
								Konto af vort nysopdagede, fortrolige Bekjendtskab at gaa med; det
								var han meget villig til. Saa gik vi en fortræffelig Tur derinde og
								saae alt det Graa og Vaade over os og om os blive til Blaat og Guld.
								Der var det saa, han fortalte mig en hel Del. Idag er Vejret godt.
								En Solskinsdag herude er saa smuk, at man kan betale to Regndage for
								den.Din o. s. v.IV.(Den Samme til den Samme.)Den 18. September.Kjære Veninde! Hvor Mændene dog ere dumme, gjentager jeg! Jo mere jeg
								ser til ham, desto tydeligere husker jeg den Tid, jeg syntes godt om
								ham. Det var en stor Fejltagelse af mig, da jeg troede, at jeg
								huskede det Alt strax. Der var Meget, jeg havde glemt, som nu
								efterhaanden kommer frem.Det Ejendommelige ved ham var, at han var en af de Mænd, som man
								forelsker sig i, medens man endnu ikke kan lide dem. Du veed jo, at
								ligesom der er Mænd, hvem vi lige fra Begyndelsen af saa nemt og
								glat komme til at synes om, at vi aldrig kunne tænke os at blive
								forelskede i dem, saaledes er der ogsaa, men ganske vist langt,
								langt sjeldnere, Mænd, hvem vi ikke kunne lide, ikke blot medens vi
								forelske os i dem, men ogsaa længe efter, at vi ere blevne
								forelskede i dem. Saaledes var det med ham. Jeg kunde føle mig halvt
								syg, naar han gav sig meget af med andre Damer; naar han kom til
								mig, havde vi aldrig Noget at tale om, og han  irriterede mig næsten altid med Et eller
								Andet, men navnlig naar jeg fik Mistanke om, at han selv troede, at
								jeg brød mig om ham. Jeg brød mig endda ikke saa meget om, at Andre
								drillede mig med ham, men at han selv skulde falde derpaa, var mig
								utaaleligt.Hvor man er underlig i den Alder. Hvoraf kom det, at jeg var saaledes
								imod ham? Jeg tror, fordi han var af dem, som vi ere bange for,
								fordi vi have en Følelse af, at de tro paa det Umulige og forlange
								saa Meget i Kjærlighed, at det gjør os helt uhyggelig tilmode.Saaledes gik det med os dengang. Naar jeg nu taler rolig og
								fornøjelig med ham og slet ikke er bange for ham, fordi jeg slet
								ikke er bange for hans Kjærlighed, da jeg nemlig slet ikke mere tror
								paa Kjærlighed - saa kan jeg aldeles ikke forstaa, at det
								er det samme Menneske, som forsvandt efter....Ja, nu skal Du høre, hvad det var, der foregik imellem os; det var
								ikke Meget, men det Hele ligner ham.Engang talte vi om en af mine Veninder, om hvem det hed sig, at hun
								led af et alvorligt Sværmeri for en Mand af vort Bekjendtskab, som
								havde giftet sig med en Anden, og man sagde, at hun søgte en
								Guvernanteplads for at komme bort. Jeg tvivlede paa denne
								Forelskelse, og han spurgte da paa en egen udfordrende Maade, om jeg
								ikke troede, jeg nogensinde kunde blive forelsket stærkt og for
								Alvor. Da jeg var forelsket, sagde jeg naturligvis: »Nej«, hvortil
								han sagde, at det havde han ogsaa tænkt. Og dermed Punktum. Siden
								kom vi aldrig mere til at tale ene sammen, han undgik mig, og saa
								kjøbte han sin svenske Ejendom. Ja, det var det Hele. Meget lidt!Han havde ufravigelig været tilstede i Theatret, naar vi havde vor
								Abonnementsaften. En Aften var jeg meget glad derover. Vi havde
								efter flere Aars Forløb faaet »den hvide Dame«; jeg elsker den
								Musik, veed Du, med en Forkjærlighed, jeg har ført med mig fra
								Barnealderen, og jeg var glad ved, at han var der, og ved at vide,
								at medens Tonerne svævede afsted med mig, hvilede hans Blik
								bestandig paa mig og holdt mig i Favn. Den Vinter, han var rejst,
								havde vi den atter, men den Aften kom jeg til at græde, saa stærkt,
								at jeg  endnu ikke forstaar, at
								Ingen opdagede det. Men det var ogsaa de eneste Taarer, den Historie
								kostede mig.Harriet, det gale Menneske, sagde engang, at han vilde være udmærket,
								naar han kunde vænne sig til at sidde med nedslagne Øjne; han var
								saa urolig og elektrisk. Nu er han rolig og sidder ofte med
								nedslagne Øjne; men naar han siger Noget, er der det Fortrin derved,
								at man ikke i Forvejen veed, hvad det er, saaledes som med de Andre.Din O. S. V.V.(Den Samme til den Samme.)Den 22. September.Kjære Veninde! Tjen mig dog i ikke at spørge mere til min Hals. Jeg
								har i mine sidste Breve stadig glemt at svare paa dine venlige
								Spørgsmaal til den, fordi jeg rent har glemt den selv. Der er ikke
								det Mindste i Vejen med den.Jeg takker derfor for dit Raad med de vaade Klæder, naar jeg gaar til
								Sengs, jeg behøver det heldigvis ikke. Jeg tager mit friske Søbad
								hver Morgen, og det gjør mig til en ren Kæmpe, min Nervøsitet er
								helt forsvunden; man har virkelig Ret i, at Vandet i September er
								allerkraftigst.Det Overstykke, Du bad mig besørge kjøbt, er afsendt i Formiddags.
								Jeg fulgte dine Ordrer med Punktlighed, men fralægger mig da ogsaa
								alt Ansvar for, at det er blevet et Vinterstykke. Hvad skal det til
								at fornærme den dejlige Aarstid paa den Maade.Din o. s. v.VI.(Den Samme til den Samme.)Den 24. September.Jeg maa dog fortælle Dig lidt om de kjære fælles Venner, Noget, jeg
								kommer til at tænke paa, at jeg rent har forsømt, og dog er der
								forskjellige Smaating og ogsaa større Ting. Ingeborgs lille søde
								Dreng har været meget syg af Skarlagensfeber, men er nu kommen sig.
								Det er maaske ikke ganske  rigtigt
								af mig, at jeg alt har været der et Par Gange, thi jeg er ikke
								ganske sikker paa, at jeg selv har havt den, men jeg var virkelig
								kommen til at længes saa urimelig efter det kjære Ansigt -
								det er jo det eneste lille Barn i vor nærmeste Kreds - at
								jeg maatte hen og se til ham, saa snart der var Tale om, at de vilde
								lade mig komme ind. Hvor han endnu saae stille og hjælpeløs ud, men
								Faren er Gud ske Lov helt forbi, naar man nu blot er forsigtig, og
								det har ingen Nød. Du kan tro, at Ingeborg, »Dronten«, som vi kaldte
								hende, er et Mønster paa en Husmoder. Jeg faaer saadan Lyst til at
								se den lille Unge, blot ved at skrive derom, at jeg mærker, jeg maa
								tage ind paa Østerbro og se til ham i Eftermiddag.Igaar havde jeg Kamilla herude med hendes Forlovede. De have ventet
								de syv Aar, skjønt hun sandelig ikke er nogen Rachel, og han endnu
								mindre nogen Jakob. Jeg kom for et Par Dage siden til at tale med
								Thorsen om dem; de vare jo forlovede, inden han rejste. Jeg har ikke
								kunnet lade være at tænke, at hvis han slog op med hende eller hun
								med ham, saa vilde det Brud paa en Vane, der derved fremkom, i
								Grunden være det, der generede dem mest. Og saa vilde hun tillige
								være ulykkelig over, at han saa længe havde holdt Andre borte.
								Thorsen lo nok, men forsvarede dem dog, ja forsvarede endog lange
								Forlovelser ganske i Almindelighed, fordi han nemlig troede, at
								Kjærlighed ofte var som fin Vin og blev bedre med Aarene, mere
								rolig, men ogsaa mindre egoistisk. »Bedre med Aarene«, der var Noget
								deri, som ikke blot forsonede mig med Kamilla, men fik mig til strax
								at invitere hende og hendes Harald herud; de havde ikke været her i
								Sommer. Jeg var næsten ene med dem - Thorsen kunde ikke
								komme - men gjorde dem for Resten Afbigt i mit stille
								Sind; det er virkelig et Par rare, gode Mennesker og lykkelige ved
								hinanden til Trods for de syv lange Aar. Jeg er vis paa, at Harald
								trods sin daarlige Examen og sine daarlige Udsigter staar for hende
								som et af Theologiens Lys. Hun var forresten saa glad over min
								Indbydelse og saa rørt over min »Trofasthed«, at jeg blev helt
								generet derved; navnlig gjorde hun mig helt ulykkelig, da jeg
								forærede hende en broderet Flugtstol, som hun havde beundret meget,
								til hendes Udstyr, for at den skulde være »hendes« Stol i den  tilkommende Dagligstue. Hun har
								altid været af dem, veed Du nok, der ere lidt tilbøjelige til
								Misundelse og til at føle sig tilsidesatte, men hos hvem dette meget
								let slaar over i sin Modsætning.Vi have den dejligste Eftersommer. Jeg har aldrig set saa klar Luft,
								saa klart Vand og saa blaa en Himmel over de grønne og gule og røde
								Træer. Især om Morgenen og om Aftenen kan Du ikke tænke Dig, hvilken
								Rigdom af Farver der er i Landskabet, og Luften er klar og kølig og
								spændstig som Staal og saa forfriskende. Og som den, saaledes er
								Alles Sind; jeg veed ikke, hvoraf det kommer. Den kjære Tante, som
								finder sig i Alt, men aldrig siger Noget, overvælder mig med
								Komplimenter, og det ikke blot for mit Ydre, som hun finder saa
								tilfredsstillende i denne Tid, men ogsaa for min Elskvær dighed. Det
								er ikke, fordi jeg er begyndt at læse højt for hende. Jeg veed ikke
								ret, hvoraf det kommer, det maa være de Andre, der ere blevne saa
								elskværdige i denne Tid. Eller jeg kan ialfald se det hos dem, som jeg ellers ikke har havt Blik for.
								Ligesom man ser langt i denne Tid over Sundet og øjner Ting, man
								ellers ikke ser, saaledes opdager jeg ogsaa hos Menneskene saa megen
								Elskelighed, som de ellers ikke vise for mit Blik. Det er
								forunderligt, maaske det skyldes den klare, friske, lette Lufts
								Virkning paa Nerverne eller Hjernen, eller hvad det nu er, men lige
								meget, hvad det er, fornøjeligt er det.Din O. S. V.VII.(Den Samme til den Samme.)Den 26. September.Du vilde ikke komme til mig paa min Fødselsdag, saa kommer jeg til
								Dig. Jeg pakker mit Tøj og rejser til Falster, hvis jeg kan, imorgen
								tidlig; Du modtager mig nok, skjønt Varslet er saa kort; her er ikke
								til at udholde, Alt er graat og overtrukket og koldt, vi faa ikke
								mere Solskin. Alle rejse ogsaa. Grossererens flytte ind, de blev
								længst, og om det saa er Thorsen, fortælle de, at han rejser hjem
								til Sverig imorgen.Din O. S. V.VIII.Telegram fra Samme til Samme. (Indløbet
								før Brevet.)26. Aften.Mit Brev beror paa Misforstaaelse, rejser ikke til Falster.IX.(Den Samme til den Samme.)Den 28. September. Kjære Veninde!Jeg gjentager min Indbydelse til Dig om at komme til min Fødselsdag,
								og maaske det kan hjælpe, at jeg har forandret Program. Du skal
								slippe for at være alene med mig; jeg vil have et lille Selskab. Jeg
								har opgivet Tanken om at holde Sørgefest, ligesom jeg ogsaa har
								opgivet Forsøget paa at skjule det graa Strøg i Tindingen med mørkt
								Pudder; ja, det er sandt, det Experiment har jeg nok ikke talt til
								Dig om. Det lille graa Sted ses slet ikke. Og selv om saa var,
								graahaaret skal man jo blive, ligesom man skal blive ældre; det er
								Ting, som ikke kunne ændres, og som heller ikke ere saa
								forskrækkelige. Ensformighed er det Værste, selv om det er den
								lysegrønne Friskhed.Ja, lad Foraaret komme og se, om det kan byde Noget, der er i
								fjerneste Maade Mage til, hvad vi lykkelige Dødelige, der bo paa
								denne skjønne Plet, have at fryde os ved. Her er blaat Middelhav og
								Italiens Himmel og gule og røde Blade, der skinne som Oranger i
								Buskenes Grønt, det Grønne er endnu paa mange Steder saa kraftigt
								som ved Midsommer, og om hele Huset er der Masser af den vilde Vin,
								der hele Sommeren voxer og breder sig kun for at straale i
								Efteraarspragt. Jeg vil ikke tale om mit Flor af Høstroser; Châlet
								er et Paradis.Kommer Du paa Søndag, vil Du ogsaa faa Hr. Thorsen at se. Jeg har
								sendt ham Invitation og idag faaet hans Svar - han rejste
								nemlig ikke til Sverig, det var en Misforstaaelse af mig, naar jeg
								skrev det sidst - det var ret mærkeligt og  lignede ham ganske. Han takkede og skrev,
								at han vilde komme; i hans Brev laa der en tørret Rose; han skrev,
								at det var den samme, jeg engang gav ham. Det er temmelig vanskeligt
								for mig at se, men man maa vel tro Manden paa hans Ord. At han har
								faaet en, husker jeg nok, skjønt det gik saa simpelt og kortfattet
								til som muligt. Men nu har han faaet et Indfald, og det et, der saa
								ganske minder om den Maade, hvorpaa han var dengang. Han beder
								nemlig, om den Rose paa Søndag maa vise ham, hvor hans Plads skal
								være som Gjæsten ved mit Bord. Jeg vil narre ham og sætte den mellem
								de andre Blomster paa Haaret; den skal dække den graa Stribe.Kom saa til mit Selskab. Hvis ikke, skal jeg vise Dig, at jeg kan
								undvære Dig, Du Egoist.Din O. S. V.I NOVEMBERI.Kjøbenhavn, d. 8. Novbr.Kjære Ven! Som Præst i Egnen maa Du jo kunne give mig god Besked om
								Hamst og Gamst Herreder. Jeg tænker saa smaat paa at vende
								Ministeriets Kontorer Ryggen og søge det Embede, men vil dog gjerne
								først vide lidt om Forholdene. Hvad Indtægterne angaar, veed jeg
								tilstrækkelig Besked fra Statskalenderen, aldeles tilstrækkelig og
								nøjagtig Besked, desværre; thi der er ikke mindste Haab om nogen
								behagelig lille Tilgift som ved Eders Præstekald, der dog bliver ved
								at have Overraskelser i Baghold, hvorledes saa Tiden og Aanden
								gestalter sig. Den økonomiske Side af Sagen skal Du altsaa ikke
								besvære Dig med; jeg paakalder dit gamle Venskab og tyer til dit
								klare og sunde Blik for at faa nogle Oplysninger af mindre materiel
								Natur. Hvad jeg vil vide Besked om, er nemlig saadanne Ting som,
								hvorledes Egnen er, og hvorledes Folkene ere. Er det et Sted, hvor
								man kan finde sig i at leve og maaske leve, indtil man dør? Det kan
								man jo for den Sags Skyld allevegne, men man vil dog helst leve
								under saa formildende Omstændigheder som muligt, og denne Trang er,
								tilstaar jeg ærlig, temmelig stærk hos mig i denne Tid -
								en Novembertid af den rette danske Art, hvor Alting er graat og
								snavset, forneden og foroven; en graa Himmel, som Uger igjennem ikke
								har faaet et Glimt af Sol eller Lys, men hvis Dag blot er den Tid,
								det ikke er mørk Nat, en Himmel, som uafladelig sender Regn eller,
								hvad der næsten er værre, holder en Trusel om Regn over os. Naar det
								ugunstige Tilfælde nu har henvist En til at leve sit Liv i  Regnens og de graa Skyers Land, og
								man har gjort den Opdagelse, at de ere det, der holder længst i
								Livet, og at Sommer og Solskin ere forbigaaende Afbrydelser
								- saa, gjentager jeg, gjælder det om ikke at renoncere paa
								noget af de formildende Momenter. Altsaa, lad mig vide Noget om
								Egnens Fysiognomi.Hils din Kone fra din gamle Ungkarleven, som hun mulig snart kan
								risikere at faa i Nærheden, thi et Par Mil regner man jo ikke for
								Noget paa Landet.Din O. S. V.II.(Fra Samme til den Samme.)Kjøbenhavn, d. 12. Novbr.Kjære Ven! Du er stadig den samme samvittighedsfulde Mand, for hvem
								ethvert Spørgsmaal er et Samvittighedsspørgsmaal og enhver Sag en
								Samvittighedssag. Du finder, at Du ikke kan svare paa mine »lette
								Antydninger«, men maa have dem nærmere præciserede og bedre Besked
								om, hvad jeg mener med Begreberne Egn og Folk og Omegn. Lad mig da
								forsøge paa at spørge tilstrækkelig tydelig. For ikke at vise nogen
								falsk Undseelse vil jeg strax rykke ud med det prunkløse Spørgsmaal,
								om der i Egnen findes Folk, med hvem man kan faa en nogenlunde
								stadig Lhombre. Nærmere forklaret vil dette atter sige: Jeg vil have
								tre Mennesker af Hankjønnet, det Lag 50 Aar, som kunne tale
								nogenlunde forstandig, naar de spise til Aften, og tie stille, naar
								de spille Kort, som endvidere spille nogenlunde godt og ikke altfor
								ængstelig; som altsaa ikke frygte den traditionsrige Kaske i
								Mellemhaanden og paa deres Yderste kunne sværge sig fri for
								nogensinde at have passet paa to sorte Esser - undskyld,
								hvis Spøgen er lidt ugudelig - og som endelig ere saa
								kloge, at de kunne vurdere mit Spil, thi ærlig talt, det fortjener
								at blive det; jeg tror nok, jeg kan sige, at man i Klubben, som er
								vanskelig, i de sidste Par Vintre er bleven enig om, at jeg er en af
								Civiladministrationens fineste Spillere. Man skal jo bruge sit »gode
								Hoved« til Noget.Med hvorledes Egnen er, mener jeg: Er der nogenlunde kjønt? At der
								ikke er Hav, veed jeg, og at Himlen er ligesaa graa, som den er
								andre Steder i Danmark, nærer jeg ikke Tvivl om, men hvad mere? Er
								der lidt Skov, er der lidt Sø, lidt Bakker, eller er der kun Marker
								med Veje over og Veje over Mariker?Endvidere, hvad er Egnens Produkter? Ordentlig Fisk faar man
								naturligvis aldrig, men er Kjødet spiseligt? Føden, maa Du indrømme
								mig, er af noget mere end ren materiel Betydning, at den har direkte
								Indflydelse paa det sjælelige Liv, indser man i min Alder med den
								fuldkomneste Klarhed; derfor maa Du ikke ringeagte dette Afsnit af
								mine Spørgsmaal. Jeg vil nu slet ikke drille Dig med at tale om den
								Side af Sagen, at Passionen for god Mad ogsaa af den Grund fortjener
								Respekt, at dens Gjenstand ikke er troløs og ubestandig, saaledes
								som Gjenstandene for diverse andre Passioner ere.Saa komme vi til Folkene. Det vil sige: Hvorledes ere de Præster,
								Herredsfogder, Forpagtere og Møllere - jeg er ikke
								Aristokrat - som bo nærmest ved, hvorledes ere disse
								Præsters, Herredsfogders, Forpagteres og Mølleres Koner -
								ment i al Tugt og Ære naturligvis - hvorledes ere disse
								Præsters, Herredsfogders, Forpagteres og Mølleres Døtre -
								ment med de allerreelleste Hensigter for Øje naturligvis, Hensigter,
								som jeg forresten kun har i Theorien og har opgivet i Praxis. Skulde
								der endelig være en eller anden velsindet lille Baron eller Greve i
								Nærheden, som maatte antages at sætte Pris paa at sende sin
								Herredsfoged en god Buk eller et Knippe Kramsfugle, naar der maatte
								frembyde sig en Lejlighed dertil, saa lad mig ogsaa faa ham med i
								din Statistik.Jeg tror, at jeg har visse Betingelser for at kunne komme godt ud af
								det paa en god Egn. Der er et vist Instinkt, som drager mig ud paa
								Landet, eller rettere bort fra Hovedstaden, som for mig er bleven
								lutter Kjedsommelighed og Ensformighed og Væren akkurat det samme
								Uhyre af graa ensformigt Efteraar og Foraar, Vinter og Sommer. Ude
								paa Landet er der dog maaske Udsigt til, at man kunde se nogle
								Forskjelligheder, blot finde ialfald, at der var nogen anden
								Forskjel paa Vinter og Sommer end den, om man gaar med Overfrakke
								eller ikke.Egentlig har jeg Valget imellem to Stillinger, en Assessorplads i
								Overretten og det omtalte Herredsfogedembede. For det Første kunde
								jo nok tale, at jeg fik Brug for det, der vel egentlig maa siges at
								være mine Evner i Livet, og mine juridiske Kundskaber, der nok ikke
								med Urette anses for at være af en ret fin Bonitet. Efter hvad man
								paastaar, skulde det jo volde mig sær »Tilfredsstillelse« eller,
								hvorledes man nu døber den Slags Fornemmelser, at virke i det Kald.
								Men ærlig talt, jeg tror ikke længere ret paa den Slags Talemaader,
								og den anden Stilling er meget bedre lønnet. Det er det Ene. Det
								Andet er, at jeg, som jeg har antydet, dog vil prøve, hvad
								Forandring er, og om den er Noget. Nu har jeg gaaet her til mit 48de
								Aar og ventet og ventet, jeg veed slet ikke mere hvorpaa, men
								formodentlig - antager jeg - paa det Samme, som
								alle Andre vente og haabe paa - at Livet paa en eller
								anden Maade skulde vise sig særdeles interessant og indholdsrigt.
								Det er ikke blevet til Noget dermed for mig - som vel for
								alle Andre, antager jeg. Jeg gjør ikke min Skjæbne nogensomhelst
								Bebrejdelse, hverken ved Dag eller ved Nat, hverken i offentlig Tale
								eller i afsides Replikker. Jeg giver paa ingen Maade den Ulykkelige,
								tvertimod jeg er villig til at indrømme, at den lave Temperatur,
								hvorunder jeg unægtelig lever, er Livets virkelige Middeltemperatur.
								Og det er maaske en ikke ringe Fordel at komme til at leve under en
								saadan, man undgaar Svingningerne, og jeg har en Anelse om, at de
								Ubehageligheder, der ere under Stregen, ere mere ubehagelige, end
								Behagelighederne ovenfor Gjennemsnitslinien ere behagelige. Men
								dette forhindrer ikke, at jeg kan føle en vis Lyst til, efterat det
								er gaaet saaledes i 48 Somre og 48 Vintre, at gjøre ialfald een
								Flytning og se, hvordan der er paa et andet Sted, hvor jeg ialfald
								ikke med den Sikkerhed som her kan forudsige, paa hvilken Stol hos
								Konditoren jeg om et Aar vil sidde og spise min Frokost, hvor mange
								Stykker, med hvad Belægning, med hvor megen Appetit og med hvad
								Humør.Og jeg tror, at det er paa Tiden, hvis jeg skal være istand til at
								prøve, hvad Forandring er, saa at gjøre den nu. Ellers bliver jeg
								saa sløv, at jeg kan drive, hvorhen det skal være, jeg bliver dog
								den Samme. Forrige Aar gjorde jeg atter en  Schweizertur; den smagte mig ikke som nogen
								af mine forrige Rejser; jeg greb mig i at længes efter min
								Frokostplads hos Gianelli og min Frokostpassiar, da jeg havde været
								ti Dage borte. Jeg gad slet ikke mere gaa tilfods, ikke engang en
								Tur i Haslidalen, og jeg maa tilstaa, at jeg tænkte i Hotellerne
								meget mere paa at faa et Soveværelse imod Nord end paa et med
								Udsigt.Din O. S. V.III.(Fra Samme til den Samme.)Kjøbenhavn, d. 17. Novbr.Kjære Ven! Din Godtkjøbsanklage for, at jeg skulde være bleven
								blaseret, afviser jeg. Hvad i al Verden skulde en kjøbenhavnsk
								Ministeriefuldmægtig med 800 Daler om Aaret og en Smule Rentepenge,
								gaa hen og blive blaseret af? Nej, Sagen er simpelthen den, at jeg
								har lukket Dørene for Ungdommen, saaledes som vi mere prosaiske og
								solide Mænd gjøre det, thi er det muligt, at Damerne endnu ved det
								Vendepunkt, som jeg er ved, men som for dem falder nogle Aar før,
								kunne være interessante Skabninger, saa er det vist, at vi ikke ere
								det, og ganske vist ialfald, at jeg ikke er det. Det er en meget
								smuk Betragtning, Du kom med i din sidste Brevprædiken, at jeg ikke
								maatte lade mig »forbene« i en Materialisme, som Du vil udlede af,
								at jeg hensynker i Egoisme, lader mit Følelsesliv afstumpe o. s. v.
								Altsammen meget fortræffeligt, men skudt forbi.Nej, min Materialisme er slet ikke Udtryk for Egoisme, men kun for
								Sindsligevægt, for Middeltemperaturen. Mente Du med dine noget
								dunkle Yttringer om Egoisme ikke dette, men noget Andet, rent ud
								sagt Noget i Retning af Ægteskab, saa - ja saa vil jeg
								stryge alle ethiske og filosofiske Betragtninger og nøjes med at
								sige: Jeg er ganske vist endnu ikke lutter Vinter og Is og Kulde,
								jeg er ikke saa blottet for Romantik, som Du tror, og Romantikken
								lader derfor heller ikke mig rent i Stikken. Jeg talte i mit sidste
								Brev til Dig om min Rejse, jeg tilstaar, at et af de behageligste
								Minder fra  denne er den Følelse,
								hvormed jeg paa en Udflugt en glohed Formiddag strakte mig paa en
								Sofa i et køligt Værelse med en Flaske Is ved Siden, medens mit
								Selskab stolprede op paa Mer de glace, som
								jeg kunde se tilstrækkeligt af fra mit Vindue. Men et andet Minde,
								som jeg dog sætter endnu højere, er et Møde paa den Brühlske
								Terrasse med en Dame. Ja, vær ganske rolig, jeg fortæller ikke Andet
								end, hvad en mønsterværdig Præstemand godt kan læse. Du husker nok
								fra din Kjøbenhavns-Tid Helene Walther, som man engang sagde, jeg
								sværmede for og som jeg, ærlig talt, ogsaa sværmede for, og det ikke
								saa lidt. Hvorfor jeg ikke blev forlovet med hende, kan jeg ikke
								sige, selv om jeg vilde. Jeg tror nok, hun syntes ligesaa godt om
								mig, som jeg om hende, men jeg fik aldrig nogen Lejlighed til ret at
								blive klar derpaa ved at gjøre et af disse ligefremme Spørgsmaal, Du
								veed, som maa til - eller rettere: Naar der var Lejlighed,
								var jeg ikke oplagt, og var jeg oplagt, var der ikke Lejlighed. Saa
								døde pludselig hendes Moder en Sommer, jeg var borte, og hun tog til
								en Tante i Holsten, og dermed var den Historie ude. Tro mig, der er
								mange tusinde gode og fornuftige Forbindelser, der gaa overstyr paa
								den Vis. Jeg havde ikke glemt Helene: jeg bevarede Mindet om hende
								som en fin og yndig Blomst, der ofte glædede mig, undskyld, at jeg
								bliver poetisk, men skrive over og fri eller selv rejse til Holsten
								og falde ned mellem vildfremmede Mennesker, det laa ikke for mig.
								Jeg bevarede min poetiske Erindring - hørte saa en Dag, at
								hun var gift med en Slægtning, men døde ikke deraf.Jeg vender tilbage til den Brühlske Terrasse; jeg finder slet ikke,
								at den er sit store Ry værdig, men en smuk, mild og blød Sommeraften
								kan det være en ret behagelig Beskjæftigelse at drive frem og
								tilbage deroppe og se ud over Elben, der løber nede imellem de høje
								Skrænter, over den tindrende Elbebro og de mange Lys i Kvarteret paa
								den anden Bred og foruden paa de mange Lys at se paa de mange
								Mennesker, Fremmede og Indfødte, som mylre frem og tilbage. Der drev
								jeg da en Aften frem og tilbage og blev ganske enig med mig selv om,
								at det dog alligevel var Noget af det Skjønneste ved Dresden,
								ialfald mange Gange bedre end den grime Gewölbe med alle sine
								Guldkasseroller, som jeg havde 
								anset det for min Pligt at plage mig med om Formiddagen. Og som jeg
								nu gik der og saae paa de kjønne Dresdener Damer og alle de fixe
								Amerikanerinder og Englænderinder og Russerinder og Franske, som
								vare blandede imellem hverandre, og saae paa dem med den overlegne
								Uforskammethed, som hører med til Ens Rejsehabit, fik jeg paa een
								Gang et af disse Slag igjennem mig, som vi mindes fra
								Tyveaarsalderen: Der gik Helene lige forbi mig. Hun gik med en ældre
								Dame, Begge vare klædte i Sorg. Det Sorte klædte hende dejlig.
								Skulde det være hendes Mand, der var død? Jeg veed ikke, om det var,
								fordi jeg havde set saa mange Madonna'er i de Dage, men vist er det,
								at det aldrig har slaaet mig saaledes før, hvad det vilde sige at
								have et madonnaagtigt Udtryk, som nu, da jeg saae hendes Ansigt. Der
								gik mange Mennesker paa Terrassen den stille Sommeraften og saae ned
								over den glidende Flod og de nys tændte Lys; jeg var ikke bleven set
								af hende i Mængden og havde let ved at følge efter i Afstand og ret
								at se paa hende. Helene og den ældre Dame saae ikke meget paa Folk;
								de talte sammen, og kun nu og da standsede de og saae ud over
								Rækværket ud i den fremdragende Sommernat. Hver Gang hun stod og
								saae ud imod de mørke Højder og Aftenskyerne over dem, havde jeg den
								Følelse, at der histude var noget Fjernt og Lykkeligt, som engang
								altid syntes at vinke mig fra Aftenskyerne, fra Skove, der laa langt
								borte, fra en Kyst paa den anden Side af store Vande. Hun havde en
								egen Bøjning med Halsen, naar hun vendte sig om; nej, hvor jeg
								huskede den.Jeg havde ikke altid havt saa let ved at følge hende som den Aften,
								thi hun var saa adspredt og tankefuld, at der ikke var Noget at
								risikere ved engang imellem at være hende ganske nær, saa nær, at
								jeg kunde høre hendes Stemme; hun talte Tysk - med ren
								tysk Udtale forresten - den gamle Dame var uden Tvivl den
								holstenske Tante.Ikke faa Herrer vendte disse dristige og uforskammede Blikke imod
								hende, som man altid tillader sig imod Fremmede, som jeg selv havde
								gjort mig skyldig i, men som jeg nu fandt saa utaalelige og
								irriterende, at jeg maatte gjøre Vold paa mig for ikke at insultere
								en og anden altfor uforskammet Lorgnet; en rar Historie for en kgl.
								Fuldmægtig.Men ellers var Alt dejligt, en dejlig Sommeraften, medens Stjernerne
								tindrende kom frem, springende ud af den sorte Himmel, saa hist, saa
								her, ligesom de gamle Erindringer, der dukkede frem i mig.Men man gaar tidlig til Ro i Dresden, og Terrassens Spasereskare blev
								tyndere og tyndere, og da de to Damer et Par Gange havde vendt om
								ved Hjørnet, og endnu engang kom derhen, saae jeg strax paa deres
								Vending og den Maade, hvorpaa Helene svøbte sig i sit Overstykke, at
								det nu gik hjemad. Jeg boede i Hotel Bellevue og havde det lønlige
								Haab, at de ogsaa hørte til dets Gjæster. Og ganske rigtig. Da de
								vare komne ned fra Terrassen, tog de Retningen over imod Hotellet,
								og faa Minutter efter stod de ved Indgangen. Jeg var ganske nær og
								kunde høre Portieren, da han rakte dem Nøglen til deres Værelse. Jeg
								vilde træde frem og hilse paa Helene, men turde ikke, jeg var bange
								for, at min Stemme skulde ryste altfor meget, og at jeg skulde være
								altfor rød eller altfor bleg, hvad det nu vilde blive til, men i
								ethvert Fald altfor lidt, hvad en normal Mand i min Alder burde
								være. Jeg vilde hellere sove paa det. Saa sov jeg paa det, eller
								rettere, det gjorde jeg ikke, thi først laa jeg længe vaagen, og da
								jeg havde sovet lidt, vaagnede jeg atter og kom saa pludselig til at
								tænke paa, at de maaske tog afsted med et tidligt Morgentog. Du
								veed, hvor drilagtigt et saadant Indfald er om Natten, hvorledes det
								først pusler ganske smaat i Ens Hoved og saa lidt efter lidt faar En
								helt vaagen og saa, naar det har faaet En vaagen, voxer og mere og
								mere antager den afgjorte Visheds Dimensioner. Det varede ikke
								længe, inden jeg blev ganske sikker paa deres tidlige Afrejse og
								endogsaa paa, at jeg havde hørt Portieren sige til dem Noget om
								»fünf Uhr« og »Courierzug«. Saa vilde jeg slet ikke mere faa hende
								at se. Det var mig en forunderlig pinlig Tanke. Tilsidst maatte jeg
								have Lys og have Hendschells herlige Bog frem og se efter, hvilke
								Morgentog, der gik fra Dresden der.Kl. var nu 3½. Saa naragtig var jeg bleven af den Aftentur
								paa Brühls Terrasse, at jeg ikke vilde lægge mig til Ro igjen, men
								var fast bestemt paa ikke at lade noget Tog bortføre dem, uden at
								jeg havde talt med hende. Jeg klædte mig  paa, aabnede Skodderne og satte mig ved
								Vinduet. Mørket var gaaet fra Pladsen foran Hotellet, men Lyset ikke
								kommet, kun et graat, koldt, uhyggeligt Skjær, som det var umuligt
								at se, om det hørte til en Marts eller en Augustmorgen. Men langsomt
								kom der mere Lys og mere Liv i Lyset, det var, ligesom det selv
								skulde vaagne. Saa kom der en Karl, saa kom der to Arbejdsmænd, saa
								kom der en Pige med en Kurv. Hun var min Due med Oliebladbudskabet
								om, at det endelig var blevet Morgen; endelig, thi det var mere
								kuriøst end morsomt at sidde og vente paa det Tidspunkt.Og saa begyndte man at røre sig i Hotellet, et underligt trevent,
								puslende Røre, lidt Knagen hist, lidt Banken her, Lyd af Liv i
								Køkkenregionerne. Jeg bildte mig ind, at hvem der belurede Hotellet
								i denne Stund, vilde have opdaget mange af dets dybe Hemmeligheder,
								hvorledes de friske Smørskiver blive til, og hvorledes Mælkekanderne
								fyldes, men jeg brød mig kun lidet om disse Hemmeligheder; jeg
								tænkte kun paa, om Madonnaen var vaagen og klædte sig paa til Rejsen
								eller maaske sov blødt og magelig i sin Seng, medens jeg sad paa min
								haarde Stol og frøs for hendes smukke Øjnes Skyld.Endelig var Klokken bleven saa mange, at jeg kunde gaa ned i
								Kaffestuen. Der sad et Par rejseklædte, søvnige og gnavne Familier
								ved en Opdækning, der endnu var i Negligé, kun en tarvelig Udgave af
								den, der skulde modtage det regelmæssige Publikum nogle Timer
								senere. Men de to Damer vare der ikke. Opvarteren saae noget
								forundret paa mig og spurgte, om jeg skulde rejse. Maaske mistænkte
								han mig for at ville snige mig bort paa en lumsk Maade, men dog
								først efter ogsaa at have narret Hotellet med Morgenkaffe. Jeg
								svarede kort, at jeg ikke havde kunnet sove, og fik mig saa nogen
								Kaffe betroet. Samme Forespørgsel, som Opvarteren havde gjort, fik
								jeg fra den majestætiske Portier, da jeg traadte ud i Gangen for at
								se efter, om de to Damer ikke steg op i Banegaardsomnibussen uden at
								have været inde i Frokoststuen. Omnibussen dundrede afsted med sine
								utidige Passagerer og alle deres Vadsække og Ruller af Plaider og
								Knipper af Paraplyer. Jeg blev staaende ved Indgangen for at vente
								paa den næste Expedition, Portieren havde skarpt Udkig efter mig og
								gav en hviskende Ordre til en af Opvarterne.Jeg er ganske vis paa, at den gik ud paa at se efter, om der var
								Bagage i mit Værelse. Jeg, den kongelige Ministeriefuldmægtig, blev
								virkelig for et Par smukke Øjnes Skyld mistænkt for at være en
								Vagabond med bedrageriske Hensigter. Jeg blev imidlertid aabenbart
								frifunden for videre Tiltale af den strenge Portier, da Opvarteren
								lidt efter atter kom tilbage med sin Melding. Men jeg frøs alligevel
								og var i høj Grad tilmode, som et normalt Menneske altid er det Kl.
								5 om Morgenen. Jeg saae endnu et Par Gange den samme Ceremoni
								gjentage sig, Nedbæringen af Rejsetøj, Omnibussens Fremkjøren, de
								Rejsendes Indstigning, deres urolige Bekymringer for deres Rejsegods
								og feberagtige Søgen i Bortkjørselens Øjeblik efter den Paraply, de
								holdt i Haanden, medens den egoistiske »Hausknecht« under et falsk
								Skin af at interessere sig for deres Ve og Vel og for deres Plaider
								som for deres Liv og Lemmer, kun ser paa disse nervøse og urolige
								Mennesker, for hvem Afrejsen er en vigtig Begivenhed, med Tanken
								fæstet paa de Groschen, han skal have ud af dem.Havde jeg været filosofisk anlagt, kunde jeg i det Par gyselige
								Timer, jeg tilbragte der, have anstillet nogle dybsindige
								Betragtninger over et eller andet Symbolsk i denne Situation. Men
								jeg var kun gnaven og ikke dybsindig. Og for ikke længere at
								sejgpine din Taalmodighed vil jeg meddele, at jeg saae hende Kl.
								henved 9 komme ud paa Terrassen for at drikke Kaffe, frisk, smuk,
								udhvilet aabenbart fra Rejsen.BeJlevues Terrasse er det Smukkeste i Dresden og tager sig prægtig ud
								i Morgensol!Kjender Du det, at man sommetider gjør Noget, som man egentlig ikke
								rigtig selv veed, om man vil gjøre eller ikke, før det er gjort?
								Saaledes gik det mig her. Inden jeg ret vidste, om jeg vilde gjøre
								det eller ikke, var jeg traadt frem og havde hilst paa hende. Hun
								kjendte mig strax og blev rød; jeg tror, at jeg ogsaa blev det. Jeg
								tror, at jeg sagde noget aldeles meningsløst Tøj om et uventet Møde
								og Væren paa Rejser, om at jeg var her, og hun var her, og vi Begge
								vare i Dresden, og blev derpaa forestillet for Tanten, Fru Walther,
								hvorpaa vi begyndte at tale Tysk. Jeg syntes, det hjalp mig til at
								komme mig.Med nogenlunde Sindsro kunde jeg udbrede mig over det  Thema, at nogle Mennesker holdt mest af The
								om Morgenen, andre af Kaffe, og derefter behandle lignende
								letfattelige Æmner, til jeg endelig var bleven helt normal.Vi sad et Par Timer i den smukke lille Have med Udsigten over
								Elbdalen, og Samtalen gik let og godt. De skulde med et Middagstog
								videre for at besøge nogle Slægtninge af Fru Walther. Helenes Mand
								var død i Foraaret. Det maatte have været en ældre Mand, thi jeg
								hørte, at han var en Broder til Fru Walther. Svagelig syntes han
								efter nogle Ytringer at dømme ogsaa at have været. Hun talte
								alvorlig, men ikke bedrøvet om ham; hun havde et noget træt Udtryk,
								naar hun faldt i Tanker.Da de vare borte, var Dresden oprigtig talt aldeles umulig. Med det
								første Tog, det var muligt, rejste jeg til Berlin.Meningen med alt dette er, at jeg følger dit Raad og paa Søndag selv
								tager ned og ser, hvorledes Stedet tager sig ud; hvis da Vejret ikke
								bliver altfor fugtigt, thi jeg er ikke fri for min Efteraarsgigt. O,
								Ungdom! Ungdom!Din o. s. v.IV.(Den Samme til den Samme.)Kjøbenhavn, d. 19. Novbr.Jeg er ganske glad over, at jeg fulgte dit Raad og selv tog ned og
								saae paa Stedet. Alt ser tiltalende ud, og der er vist meget kjønt.
								Jeg veed kun ikke ret, hvilken af de to Lejligheder, der er at vælge
								imellem, jeg skal bestemme mig for. Det Sted, jeg kan faa tilleje
								udenfor Byen ved Fjorden, er smukt og rummeligt, men ligger jo lidt
								afsides; den Lejlighed, der er at faa hos Amtsforvalteren, er
								aldeles utvivlsomt en Ungkarlelejlighed, som en Ungkarlelejlighed
								bør være, og ligger bekvemt, saa det er vel det Rimeligste at tage
								den, og det bliver vel ogsaa den, jeg tager, men jeg vil dog betænke
								mig lidt.Hvorledes mon Drikkevandet er derude? Det glemte jeg at erkyndige mig
								om. Min Mave kan ikke taale meget jernholdigt eller meget
								kalkholdigt Vand. Tjen mig i, naar Du  kommer i Nærheden, at faa en Flaske fyldt og sende mig den, for
								at jeg kan lade den analysere. Det Allerbedste var jo, naar jeg
								tillige kunde faa en Vandprøve fra Stedet udenfor Byen. Det kan ikke
								nytte at kæmpe imod sin Mave. Ellers en Jernmand, men ligeoverfor
								den lutter Eftergivenhed, er jegDin o. s. v.V.(Den Samme til den Samme.)Kjøbenhavn, d. 21. Novbr.Kjære Ven! Jeg tænker stadig paa Boligen. Jeg faar nemlig
									alligevel Lyst til Stedet ved Fjorden. Udsigten over denne fra
									Bakkerne var meget smuk, de store Skove paa den anden Side vare
									nu mørke og formløse, men de maa være dejlige ved Sommertide.
									Det var af den Slags Udsigter, jeg engang holdt saa meget af.
									Hvor der var smukt den Dag, jeg var derude; der hang endnu mange
									gule og røde Blade paa Træerne. Jeg husker, hvor Solen skinnede
									paa dem, og husker Hækkene paa Vejene; der laa Rimfrost under
									Buskene, som ikke smeltede, men Buskene med de røde Bær vare dog
									endnu grønne. Der var dejligt derude, smukt og friskt. Og, jeg
									gjentager det, hvor holdt jeg af Udsigten fra Bakkerne ved
									Stedet.Jeg veed ikke, om det var den dejlige Udsigt, der havde sat sig
									saa forunderlig fast i mit Hoved, eller hvad det var og er, men
									jeg faar løjerlige Indfald. Igaar sad jeg og skrev I en
									indviklet Domænesag om en tvivlsom Fiskerettighed i en af
									Statsskovene; Solen skinnede, det var ogsaa den Dag klart og
									smukt, og hvad sker? Ud af de kongelige Resolutioner og gamle
									Rentekammerskrivelser hæver sig et helt Landskab, med en saadan
									Trylleskov ved en blank Sø og ved Søens Bred et vandrende
									Par.... Det var forunderlige Anfægtelser, men saa stærke, at
									jeg, med Skam at tale om, tog ud til Lyngby og spaserede afsted
									og saae paa Søerne der, men fik Løn som forskyldt. Himlen blev
									graa, inden jeg kom derud, og da jeg stod ved
									Lottenborgudsigten, havde Regnskyerne alt skjult Bagsvær Sø, og
									jeg kunde med fuldkommen Sikkerhed  udregne, naar Regnen vilde falde paa
									Lyngby Sø og rundtomkring mig. Jeg tog hjem, saa hurtig jeg
									kunde. Om Eftermiddagen kom min Departementschef for at tale med
									mig om Indstillingen, den var ikke færdig, og jeg havde faaet et
									rent forkert Billede i mit Hoved af Vandomraadet, som Manden
									slet ikke kunde forstaa, og med god Grund, thi det var slet ikke
									hentet fra Situationskortet, men fra Tryllelandskabet. Manden
									stoler ganske paa mig, og det lykkedes mig derfor at gjøre ham
									ganske fortumlet i Hovedet.Lad mig ikke glemme at fortælle Dig, at jeg mødte Helene i Byen
									for et Par Dage siden, ja, det var Dagen før jeg tog ned og saae
									paa Hamst og Gamst, og Du vil formodentlig finde, at det er det,
									der bærer Skylden for mit forunderlige Lune i denne Tid. Jeg
									talte med hende. Hun er herovre paa et kort Besøg for at se til
									sin Familie, naturligvis ledsaget af den kjedsommelige Fru
									Walther. Vi fulgtes ad. Jeg fik det Indtryk, at hun lever et
									temmelig trist Liv i Neumünster. Hun skildrede det som et
									forskrækkeligt Sted. Deres meste Fornøjelse er nogle Baller,
									hvor Officererne ere Løver. »Nu gaar jeg ikke mere paa Bal,«
									sagde hun, »men da jeg gik der, var det rigtignok ikke som paa
									Ballerne her.« Fru Walther blev saa vred over at høre tale ilde
									om Neumünster, at Haarene paa hendes store Næse sitrede; saa
									blev der ikke talt mere om Neumünster. Hvor hun saae smuk ud.
									Jeg gjorde mig overordentlig elskværdig mod Fru Walther og fik
									hendes Tilgivelse, ganske og aldeles, endog saa aldeles, at det
									blev arrangeret saaledes, at jeg skaffede dem Billetter til
									Theatret næste Aften, da der gik den nye Opera; jeg gik selv
									med. Jeg har længe ikke moret mig saa godt. Jeg holder meget af
									Musik. Vi gik sammen over i Hotellet, hvor de boede, Fru Walther
									inviterede mig til at drikke The med dem; jeg vilde nemlig
									endelig have den Ære at forære dem Billetterne. Der stod et
									Klaver i Stuen. Helene havde jeg siddet ved Siden af i Theatret.
									Hun talte ogsaa nu en hel Del om Musikken, og vist med udmærket
									god Smag. Hun kunde mange Melodier udenad efter at have hørt dem
									den ene Gang og repeterede dem paa Klaveret, og vi talte og
									sang, til Fru Walther paa en næsten skandaløs Maade gabede og
									saae paa Uhret den ene Gang lige efter den anden. Klokken var
									Et, da jeg gik derfra,  men jeg
									maatte dog have mig en lille Tur først, inden jeg vilde gaa i
									Seng. Da jeg spaserede midt i den sølede Novembernat, kom jeg
									til at tænke paa Studenterdagene eller rettere
									Studenternætterne, da man aldrig syntes, man skulde gaa hjem og
									sove, men kunde drive om, naar man gik hjem, Time efter Time med
									Andre, ikke ene. Jeg syntes, jeg gik hjem let, som i hine Tider.Din o. s. v.E. S.Spørg dog ved Lejlighed din Kone, om det virkelig er meget
									billigere at leve dernede med Familie, end det er i Kjøbenhavn.
									En Familie kan vel næppe leve nogenlunde behageligt for mindre
									end tre tusind Daler; Meningen med Livet er jo dog ikke, at man,
									naar man bliver ældre, skal nægte sig alle dets smaa
									Behageligheder. Næringssorger ere jo ganske vist noget af det
									Værste, der er til, Noget, man altsaa først og fremmest bør
									undgaa. Det gjælder jo i hele Livet blot at lukke saa mange
									Udgange til Bekymringer som muligt. Synderlig positiv Fornøjelse
									er der ikke ved det. Det er ogsaa uforskammet, saa daarlig
									Embedsmændene ere lønnede her i Danmark. At jeg, der er saa
									gammel Kandidat, skal være »glad« ved at opnaa et Embede, som en
									Familie hverken kan leve eller dø paa, det er et stivt Stykke,
									og jeg er heller ikke »glad« ved det. Ministeren meddelte mig
									igaar med nedladende Venlighed, at jeg var indstillet til Hamst.
									Han tror vistnok, at han gjør mig en hel Glæde ved at give mig
									det elendige Herredsfoged-Embede; han gjør Pokker, gjør han. Jeg
									havde mest Lyst til at tage min Ansøgning tilbage og blive, hvor
									jeg er, saa vidste jeg dog, hvad jeg havde at rette mig efter.
									Gid jeg aldrig havde hørt Tale om Hamst og Gamst og tænkt paa
									Andet end at vedblive at være Fuldmægtig. Jeg er rasende paa
									Ministeren, paa hele Verden og mig selv. Det forstaar Du nu
									ikke, og det kan ogsaa være lige meget. Men kjender Du den
									Tilstand, hvor man ikke kan blive enig med sig selv om en vigtig
									Sag, ikke kan faa et Svar af sig selv paa et vigtigt Spørgsmaal.
									Det gjør Du naturligvis. Men der er visse Forhold, hvor man
									opdager, at man ikke mere ret kan stille sig selv et Spørgsmaal
									af den Art, fordi man i  Aarenes
									Løb har mistet den Energi i Følelse og Spændstighed I Stemning,
									som hører dertil, med andre Ord, at man er bleven for gammel. Et
									Øjeblik kan Solen bryde igjennem, og man synes, at den er helt
									varm, men de graa Skyer og Regnen komme strax igjen, og man
									mærker, at de nu ere de stærkeste. Det er snavs at være bleven
									ældre, end man har Lyst til at være. Løsningen er, at man enten
									mander sig op og gjør sig saa ung, som man vil være, eller at
									man passivt finder sig i at være saa gammel, som man i al
									Støvethed og Stilhed er bleven det. Jeg ser nok, hvad der er min
									Lod.Din o. s. v.VI.(Den Samme til den Samme.)Kjøbenhavn, d. 26. Novbr.Nej, kjære Ven, gjør ingen Undskyldninger, fordi Du berører et
								delikat Punkt, det er noget Visvas med de delikate Punkter i vor
								Alder, vi kunne tale om Alt. Jeg vil ogsaa gaa lige til Sagen og
								sige ligefrem, tro blot ikke, at jeg er forelsket. Saa kjender Du
								daarlig et halvgammelt Ungkarlehjerte. Det er som vaadt Krudt, det
								futter og sprutter og ryger maaske, men slaa ud i en kraftig
								Explosion, det kan det ikke. Og heldigvis! Hvad kunde man saa ikke
								lade sig forlede til? Husk paa, at jeg, der er Ungkarl, er bleven
								ældre end Dig, der er gift. Jeg føler en vis poetisk Stemning i dit
								Brev, Du er vist egentlig glad over at tro, at jeg endnu skulde være
								istand til at forelske mig, og jeg mærker nok, Du ønsker, at jeg
								vilde følge, hvad man i sin Tid kaldte »Hjertets Røst«. Kjære Ven!
								Du est en ung Mand. Du har holdt dig grøn derude under det mosgroede
								Tag, og, jeg gjentager det, Du er ikke skarpsynet nok til at se,
								hvor underligt det ser ud hos en ældre Herre som mig, der maa
								antages i al Stilhed at have faaet et Forspring paa en halv Snes Aar
								for Dig, ser Du. Dersom det var min Husholderske, der var Tale om at
								gifte mig med, saa vilde jeg maaske ikke være saa ubestemt, men
								dette (jeg behøver naturligvis ikke at definere nærmere, hvad jeg
								mener med »dette«) er noget Andet. Her er baade for Meget  og for Lidt. Maaske der er en Smule
								Forelskelse, som kunde narre de Fleste, men ikke en klog Karl som
								mig, der føler, at naar det ikke er stærkere, saa....; ja, saa er
								det hverken til at leve eller dø af. Det skal være Noget og er dog
								ikke nok. Det paalægger mig Forpligtelser, som jeg føler mit
								Følelsesliv dog ikke er istand til at fyldestgjøre, og indgiver mig
								Forhaabninger, som jeg føler ikke ville blive opfyldte. Og saa
								bagefter, ja, vilde det saa ikke være bedre, simpelthen at finde sig
								gift med sin Kokkepige? Jeg tror, at jeg vilde føle mig mindre
								generet ved Tilværelsen og altsaa i mere Harmoni med den ved at
								vaagne op igjen til Virkeligheden ved hendes Side.Din O. S. V.VII.(Den Samme til den Samme.)Kjøbenhavn, d. 30. Novbr.Det er afgjort, kjære Ven! Det skal være Amtsforvalterens Lejlighed.
								Jo længere jeg tænker derover, desto mere forundrer det mig,
								hvorledes jeg har kunnet overse alle Fordelene ved den. Den Maade,
								hvorpaa man kan komme ind i ethvert Værelse uden at passere noget
								andet, er jo som i de allerfleste kjøbenhavnske Lejligheder. Det
								romantiske Sted er jeg ogsaa bange for er noget fugtigt; det kan
								aldrig være sundt, at det ligger under den Skrænt. Inden man veed et
								Ord af det, er den lille Flyvegigt, man alt nu har, bleven kronisk
								paa et saadant Sted, og hvad saa? Jeg gad se, hvorledes Livets Poesi
								vil bære sig ad med at hjælpe os over Ting som Rheumatisme. Tro mig,
								Gigt er stærkere end Poesien, og det veed den gode Poesi meget godt
								selv. Nej, den er et langt mere magtesløst Væsen, end man antager,
								inden Ens Fordøjelse har lidt noget i Livets Kampe. Det faar altsaa
								at blive ved den hyggelige lille Ungkarlelejlighed; den ligger bedre
								og bekvemmere, om Aftenen vil man dog vel nok gaa hen i en Klub
								eller saadant et Sted. Naar man er færdig med sit Arbejde, kommer
								man til at kjede sig, naar man er alene. Det er en Erfaring, som jeg
								nu gjør; jeg har før ikke vidst, hvad  det er ikke at vide, hvad man skal gjøre af sig selv, naar man
								ikke har Noget at bestille. Nu har jeg lært det. Jeg gider ikke
								sidde og spekulere eller gaa enlige Ture eller læse -
								undtagen Aviser naturligvis - eller, ja, jeg veed ikke
								hvad, men nok er det, jeg veed, hvad det er at kjede sig. Saa maa
								man have Folk i Nærheden, man kan snakke lidt med, jeg havde nær
								sagt lige meget hvorom, og saa gaar det ikke at bo udenfor Byen.
								Forresten skal jeg nok indrette mig smagfuldt. Jeg har set paa et
								udmærket smukt og bekvemt Herreværelsemøblement; det skal jeg have
								til et lille Drivekabinet ved Siden af mit Arbejdsværelse. Heldigvis
								har man da Raad til at arrangere sig nogenlunde menneskeligt. Til
								min lille Spisestue har jeg fundet en sjeldent kjøn lille Egetræs
								Buffet; den vil tage sig fortræffelig ud. Jeg skal vise Herredets
								Folk, hvorledes en dannet Mand indretter sig; det bliver noget Andet
								end dine ægteskabelige Værelser, hvor der ligger Sytøj allevegne, og
								Børn sætte Smørrebrødsfingre paa Betrækket og Gardinerne. Maaske man
								i den Egn endnu kunde være saa heldig at finde nogle gamle udskaarne
								Møbler. Det er min Drøm at finde en stor Linnedkiste med et bibelsk
								Sujet til at pryde den store Forstue. Det faar imidlertid være
								Fremtiden forbeholdt, Nutidens Opgave er at finde en Chaiselongue,
								hvor Hovedet ikke kommer altfor højt og lige paa en Kant, naar man
								ligger. Du kan tro, jeg skal lære Eder Noget, min gamle Ven!Din o. s. v.VIII.(Den Samme til den Samme.)Kjøbenhavn, d. 2. December.Herregud, lad mig nu være fri for mere om den Sag. Den er afgjort.
								Hun er jo rejst allerede et Par Dage, før jeg skrev mit sidste Brev,
								vist samme Aften, jeg sendte Dig det næstsidste endogsaa, og dermed
								er den Historie forbi. Jeg har set hende rejse, ganske rolig. Jeg
								kom tilfældig ud ad Vesterbro ved den Tid, Aftentoget til Korsør
								skulde afgaa, og tog mig en Perronbillet paa Banegaarden. Jeg saae
								hende stige  ind i Kupéen; der var
								flere Bekjendte, jeg blev ikke set. Saasnart Togføreren havde stødt
								i sin Pibe, og Lokomotivet havde svaret, gik jeg bort, inden Toget
								endnu var begyndt at gaa. Jeg havde været der ti Minutter. Jeg er
								forresten ikke rigtig vel i denne Tid; jeg ser Alting Graat i Graat;
								mit Arbejde falder mig saa kjedsommeligt og besværligt. Stundom kan
								jeg falde helt hen - ikke i Tanker, men snarere i en
								Lakune af Tanker, et mørkt Hul, hvori jeg plumper ned, og hvorfra
								jeg har ondt ved at komme op. Naar jeg kommer op, er det kun for
								igjen at være lige glad eller lige kjed ved det Hele, som man tager
								det. Livet er en daarlig Opfindelse. Min Appetit er ogsaa borte. Det
								maa komme fra Maven. Jeg skulde vist hellere have brugt en Brøndkur
								i Sommer end gjort den dumme Udenlandsrejse. - Saa havde
								jeg ogsaa været fri for .... ja, Du forstaar mig jo ikke.... været
								fri for ikke at kunne forelske mig.Heldigvis have vi nu snart rigtig Vinter; den tror jeg vil bekomme
								mig bedre end det afskyelige Efteraarsvejr. Hvilke Dage vi have
								havt, Graat i Graat og Graat fra Morgen til Aften, en Gang imellem
								henad Solnedgang et lille Glimt af rød Glans fra Skyerne, det er al
								den Farve, man ser hele Dagen, og i Løbet af et Par Minutter er det
								ogsaa forsvundet. Nej, lad os blot faa rigtig Vinter. Det veed man,
								hvad er.Din O. S. V.