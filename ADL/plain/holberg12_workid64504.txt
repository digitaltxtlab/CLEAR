Tredie Brev til en højvelbaaren Herre1743 De har jo altid rost mit Arbejde og støttet og opmuntret mig, saa jeg
							synes De er i Deres gode Ret til at være noget pikeret over at jeg har
							paataget mig det besværlige Arbejde som Kvæstor ved Universitetet uden
							at spørge Dem til Raads. Jeg plejer jo ellers at lade mig lede af Deres
							Raad. Denne Metamorfose, der har omskabt mig fra Videnskabsmand til
							Rentemester, forekommer Dem sikkert lige saa latterlig som den
							tidligere, der omskabte mig fra Korporal til Videnskabsmand. De spaar at
							jeg vil slaa helt op med Videnskaben og forlove mig med Pengevæsenet.
							Det var der ogsaa god Grund til at forestille sig, for Digtergaven
							kan kun trives i  det Sind som ene rummer Poesi. Jeg betragtede ogsaa mig selv som én der var deserteret fra Muserne; for
							jeg var nok klar over at vi Mennesker sjældent kan gaa helt ind for saa
							forskellige og indbyrdes modsatte Ting paa én Gang. Da jeg saa at det
							nye Job lagde saa stærkt Beslag paa mig at jeg ikke kunde faa Tid til
							mine gamle Beskæftigelser, prøvede jeg at faa andre til at skrive Digte
							ved at udsætte smaa Præmier. Jeg haabede at jeg paa denne Maade kunde
							formilde dem der uden videre paa Musernes Vegne anklagede mig for
							Desertation. Jeg mente dog at det var i Orden at jeg efter næsten fyrre
							Aars varig og tro Tjeneste bad om min Afsked og blæste Retræte; naar man
							har tjent i Geledderne i saa mange Aar plejer man dog at blive hjemsendt
							med fuld Honnør og uden at blive beskyldt for Ugidelighed. Jeg
							tilslørede  paa den Maade
							Forandringen i min Livsførelse, slog mig fra Bogen og gav mig til
							Bogholderiet i nogle Maaneder.Jag bare din Natur paa Dørmed Lanse, Spyd og Stage;det varer ikke længe førden kommet er tilbage. Jeg kunde nok trænge min gamle Lyst til Studeringer tilbage en Tid, men
							jeg kunde ikke helt undertrykke den. Gløderne laa endnu skjult under
							Asken og fik snart Ilden til at blusse op igen. Med andre Ord: jeg
							vendte tilbage til mit gamle Jeg, man kunde næsten sige: til min gamle
							Sindslidelse, for, som Digteren siger: du hænger fast i
							Skrivekløens Spind; den hærger som en Sygdom i dit Sind. Det er jo lige saa svært at faa helt Bugt med denne Lidenskab som det er
							at afvænne en Brændevinsdranker. Derfor dyrker jeg nu skiftevis Merkur
							og Minerva, den første for at gøre min Pligt, den anden for at glæde mig
							selv. Og da mine Bøger sælger godt og samtidig anses for nyttige, regner
							jeg med at de begge ser i Naade til mig. Det jeg laver er jo paa en
							Maade til Gavn for dem begge.Jeg arbejder aldrig mere intenst med mine Studeringer end i December og
							Juni Maaned, hvor Pengesager, Regnskaber, Underskrivning af Breve og de
							evindelige Retsspektakler nok distraherer mig fra Studeringerne, men
							samtidig driver mig til dem. For ligesom opdæmmet Vand tordner frem med
							forstærket Kraft naar der bliver lukket op for Sluserne, virker Arbejde
							med noget helt modsat paa én Gang hæmmende og fremmende paa mit boglige
							Arbejde. Det kan man se af de Skrifter jeg har udarbejdet i min
							Kvæstortid, og som jeg skal give en Fortegnelse over i dette Brev.I det forrige Brev lovede jeg en Kirkehistorie paa dansk. Af de Grunde
							jeg lige har nævnt havde jeg maattet afbryde dette Arbejde, men tog nu
							fat paa det igen, lagde 
							sidste Haand paa det og udgav det under Titlen »Almindelig Kirkehistorie
							fra Kristendommens første Begyndelse til Luthers Reformation« i to
							Kvartbind. Paa et Aars Tid blev samtlige Eksemplarer udsolgt, og der
							udkom snart en ny Udgave hos Forlæggeren Jacob Preuss. Det undrer Dem
							maaske at jeg havde saa stor Succes med en Bog om dette fortærskede
							Emne; vi har jo allerede længe vadet i verdenshistoriske Værker, saa de
							lærde gaber bare man nævner dem. Men der var flere Ting som fik Folk til
							at synes om Bogen. For det første anser man den for at være upartisk.
							Den kritiserer ofte Kirkefædrene, roser undertiden Kættere, og selv
							Paverne bliver ikke snydt for den Ros de har fortjent. For det andet
							behandles den politiske Historie hele Tiden Side om Side med
							Kirkehistorien, saa at man ser Forbindelsen mellem dem. Det der
							afslutter den ene Beretning er tillige Udgangspunkt for den næste. De
							virkelige Aarsager til Kætterier, Opstande og Forfølgelser bliver
							paavist. Det er ikke som de Annaler der giver en forvirret Beretning om
							Begivenhederne uden at angive deres Aarsager, og i Stedet for en
							historisk Skildring fremviser nøgne Lister over Kætterier. For det
							tredje har jeg lagt stor Vægt paa at forklare Kirkesamfundenes
							Oprindelse. Til hvert Aarhundredes Historie knytter jeg en Oversigt over
							Kirkens og Videnskabens Situation. Dette og andet gjorde at dette i sig
							selv trivielle Stof virkede som nyt, og at Folk syntes om det. Dette er
							dog ikke min egen Bedømmelse; jeg gentager bare hvad andre har sagt.
							Bogens Succes viser at det ikke vilde være spildt Ulejlighed at
							oversætte den. For en Historiker kan faa noget godt ud af selv det mest
							kedelige og tit opkogte Stof. Man ved hvilken Succes Pufendorf, Bossuet
							og andre har haft med deres historiske Oversigtsværker. Det Maadehold
							jeg hele Tiden har udvist ved at gaa en Mellemvej mellem Gottfried
							Arnold og visse alt for strenge Lutheranere har dog ikke været efter
							alles Smag. Saadan gaar det de Forfattere der ikke lader sig binde af
							Partihensyn, men kun søger den historiske Sandhed.Da jeg var færdig med dette anstrengende Arbejde regnede jeg paa Grund af
							min legemlige Svaghed ikke med at kunne gaa i Gang med flere. Jeg gav
							mig nu til ved Udsættelse af Præmier at prøve den studerende Ungdoms
							Kræfter ved paa bestemte Tider af Aaret at forelægge de unge Mennesker
							nogle moralske Emner som de skulde behandle paa Vers. Det syntes de
							fleste var en god Idé, selv om der ogsaa var dem der mente at det var et
							Paahit af én der ikke kunde finde paa andet at lave. Men der er jo
							Mennesker der er paa Nakken af alt nyt. Foretagendet resulterede i fem
							Digte, der udkom paa Tryk og nu læses af alle. Mit Eksempel smittede, og
							andre Litteraturelskere stillede andre Prisopgaver. Som Følge af dette
							fremkom der nu en Række nye, hidtil ukendte Digtere, der ikke tidligere
							havde været klar over deres egne Evner, men som nu trådte frem for at
							gøre sig fortjent til Præmierne. Men nu er denne Øvelsesplads lukket;
							Interessen for den Slags er gerne stor mens det er nyt, men køles
							efterhaanden. Hvis man skal genoptage disse Øvelser, saa mener jeg det
							er nødvendigt man udsender nye Opfordringer med nye Regler, saadan at
							ikke kun unge Mennesker, men ogsaa Folk i en mere moden Alder opmuntres
							til at indsende Prøver.Mens disse Konkurrencer stod paa sad jeg ikke selv med Hænderne i Skødet.
							Jeg prøvede med Plutark som Forbillede at skrive nogle berømmelige Mænds
							sammenlignede Historier. Som Indledning til Skildringen af hvert
							Heltepar staar en lille Afhandling om visse Dyder eller Laster, hvortil
							Heltenes Levnedsløb har givet Stof. Saa kommer selve Skildringerne, og
							til sidst, efter Plutarks Mønster, en Sammenligning. De fleste af
							Heltene er Asiater eller Indianere, hvis Bedrifter ikke er almindelig
							kendt. Jeg skal ikke opholde mig mere ved dette Værk, da det er oversat
							til Tysk og derfor kendes af Udlændinge. Andre maa afgøre om jeg
							nogenlunde kan taale Sammenligning med den Forfatter jeg har taget til
							Forbillede i dette Værk. Selv synes jeg det er halsløs Gerning at  sammenligne mig med en saa
							stor Forfatter. Han har jo sin store Skarpsindighed, sit righoldige
							Stof, det herlige græske Sprog og Skrivefriheden. Alene Skrivefriheden
							gør at vor Tids Historikere og Personalhistorikere staar under
							Oldtidens. Nu puster lejede Skribenter og Snyltere alting op og
							fordrejer Hovedet paa Læserne med deres evige Smigrerier, saa at de
							historiske Værker der skrives efter den sandfærdige Oldtids Forbillede
							regnes for Satirer eller Persiflager. Hvor velvilligt dette lille Værk
							blev modtaget i Nabolandene kan man se af Anmeldelserne i de hamborgske
							og leipzigske Tidsskrifter. Jeg er glad over at have faaet denne Ros af
							Folk som siger deres Mening og har Forstand paa hvad de skriver om, især
							da jeg ikke engang kendte dem af Navn.Under Arbejdet paa dette Værk udgav jeg en kortfattet Beskrivelse af min
							Fødeby Bergen i Norge. Dette Værk blev anset for baade interessant og
							nyttigt. Denne By har nemlig i gamle Dage været plaget af indre
							Stridigheder som flere Gange har ført til Borgerkrig, saa der er nok at
							tage fat paa for en Historiker.Naar man ser hvad jeg har beskæftiget mig med i den seneste Tid, vil man
							nu forstaa at jeg har sagt Farvel til Digtning og muntre Skrifter og nu
							kun beskæftiger mig med Arbejder som efter min Mening passer sig bedre
							for en gammel Mand. Det syntes jeg var mest i Overensstemmelse med min
							Alder og de alvorlige Tider vi lever i. Derfor prøvede jeg helt at
							undertrykke min Niels Klim, dette vidtberømte Værk der nu læses paa
							flere forskellige Sprog. Jeg havde skrevet denne Roman flere Aar i
							Forvejen; og selv om mine Venner syntes at den var baade harmløs og
							morsom og ustandselig prøvede paa at faa mig til at udgive den, var jeg
							ikke til at rokke; trods alle Opfordringer kunde man ikke overvinde min
							Stædighed. Til sidst var der en Forlægger der hørte at jeg laa inde med
							et Manuskript som man uden Tvivl kunde tjene gode Penge paa at udgive.
							Han meldte sig som Køber og plagede mig med sine evige Bønner indtil han
							endelig fik vristet det fra mig.  Dog solgte jeg ham det paa den Betingelse at
							han skulde indhente kyndige Folks Bedømmelser inden han udgav det, og at
							Forfatterens Navn skulde holdes hemmeligt. Selv om Bogen ikke bestaar af
							andet end harmløs Spøg og et helt moralfilosofisk System (dog krydret
							med Vid som saadan en Bog skal være), saa vilde jeg dog ikke, da jeg nu
							engang var gaaet over til at skrive om mere vægtige og seriøse Emner,
							udsættes for ny Kritik fra visse strenge Dommeres Side - Folk af den
							Slags der faar Kvalme af alt hvad der er morsomt og kønt, taler
							nedsættende om det og paastaar at det staar under et kristent Menneskes
							Værdighed. Jeg var bange for at det skulde se ud til at jeg i disse
							alvorlige Tider da Alderdommen nærmede sig var blevet kaad og begyndt at
							gaa i Barndom. Jeg var bange for de taabelige og urimelige Fortolkninger
							som man plejer at underkaste moralske Fortællinger og vittige Historier.
							Den Slags er irriterende og utaalelige for alle, men især for en ældre
							og svagelig Mand som mig. Og det gik som jeg ventede. Det eneste trykte
							Eksemplar som blev bragt hertil fra Tyskland gik hurtigt hele Byen
							rundt; overalt hørte man Folk kværulere og komme med Vrangfortolkninger
							-især dem der ikke havde læst Bogen. Historien blev udvidet med alle
							mulige Kommentarer og Tilføjelser; den blev i den Grad lavet om at man
							skulde tro det var en helt anden Fortælling af en helt anden Forfatter.
							Saa oprørte var Folk, indtil Bogen kom i Hænderne paa nogle som bedømte
							den fornuftigt og nøgternt. Saa lagde Stormen sig efterhaanden, og de
							fleste fik deres Fornuft igen. Men ogsaa kun de fleste, for der er en
							vis Slags Mennesker som tror der er skjulte Hentydninger i selv de
							klareste Ting, og som leder efter Nøgler. Disse Væsener der leder efter
							Nøgler til alting er de mest plagsomme Insekter i den litterære Verden,
							for de leder efter Vanskeligheder hvor der ingen findes og skyder
							Forfatterne deres eget Hjernespind i Skoene. For dog paa en Maade at
							glæde dette mystikglade Folkefærd udleverer jeg hermed i fuld Aabenhed
							Nøglerne til Værket.I mit Fædreland er der en hel Del Mennesker af begge Køn som frit
							fortæller om deres Omgang med Trolde og Spøgelser, og som sværger højt
							og helligt paa at de underjordiske har bortført dem til Høje og
							Bjerghuler. Det er deres Taabelighed som udgør Indholdet og Handlingen i
							Romanen, og som bliver latterliggjort i dens Helt Niels Klim. De
							Persontyper der optræder rundt om i Bogen er saa mange og saa
							forskellige at de udgør en hel Lærebog i Moralfilosofi. Derfor skal der
							gives en Nøgle for hver Side i Bogen. Paa en Maade kan den vel nok
							kaldes en Satire, fordi den skildrer Fejl og Laster i en saa hvas Stil.
							Men da den i Flæng langer ud efter hele Menneskeheden, maa den siges at
							være en Satire som anstaar sig for en Filosof. Andre vil maaske synes at
							Stilen er for tilbageholdende, frygtsom og kraftesløs, skønt den Slags
							Værker skal være fulde af Vid og Bid, saa at de paa én Gang kan
							moralisere og more. Men man maa omhyggeligt passe paa at Forfatterne
							ikke gaar ud over deres Beføjelser og giver sig til at angribe
							Enkeltpersoner i Stedet for Menneskeheden som Helhed. Hvis de følger
							denne Regel satiriserer de ikke, men underviser; de saarer ikke, men
							læger. Jo mere almen en Satire er, jo mindre fortjener den at kaldes
							Satire. Det er mere tilladeligt at angribe hele Menneskeheden end et
							enkelt Folk, mere tilladeligt at angribe et helt Folk end en enkelt
							Familie; og endelig er den Satire mindre snertende som rammer en hel
							Familie end den der siger: Jørgen lugter slemt af Snus, Søren
							af sit Gedehus. Min filosofiske Rejse kan med Rette henregnes til de
							humoristisk-filosofiske Skrifter som altid har været tilladt, for de
							Persontyper der optræder i den er af en saadan Art at de kan anvendes
							paa ethvert Folkeslag. Der behøves ikke nogen Nøgle, for Døren staar
							aaben. Der behøves ikke nogen Løsning, for der er ikke noget Problem.
							Men alligevel skal jeg for at glæde Nøglesøgerne give fuld  Oplysning i Sagen ved at vise hvad
							det er i denne Fortælling der morer, snerter og belærer.Selv om Historien danner Rammen om moralske Belæringer og Overvejelser,
							er det hele dog kun en Spøg. Som jeg lige har sagt er Handlingen taget
							fra visse af mine Landsmænds overtroiske Snak om deres Omgang med de
							underjordiske. Det fortælles at Helten i Romanen er styrtet ned til en
							Verden under Jorden. Det er da et nyt og ganske morsomt Paafund! Mandens
							fantastiske og omvekslende Skæbne rører og morer Læserne; der optræder
							besynderlige Skabninger, Væsener som ingen har optænkt før, som talende
							Træer og tænkende Musikinstrumenter. Katastrofen i Historien er
							gribende: Grundlæggeren af et Kejserrige bliver paa en halv Time
							forvandlet til en fattig Baccalaur. - Der findes faktisk Mennesker der
							bare for deres Fornøjelses Skyld og for at faa Tiden til at gaa læser
							Skriftet om og om igen. Det hele er en Spøg, men det er ikke det rene
							Pjank; for det faar de Mennesker til at læse som faar Kvalme af tørre
							moralske Skrifter. Lige som Trimalchio satte et Ur paa sin Gravsten for
							at alle som vilde vide hvad Klokken var skulde blive nødsaget til at
							læse hans Navn, saadan krydrer man Alvor med Spøg til Ære for dem der
							kun vil læse det morsomme. Hvis Fiskeren ikke sætter den Mading paa
							Krogene som han véd Smaafiskene kan lide, saa kommer han til at sidde og
							glo paa sit Skær uden Haab om Fangst. Paa samme Maade har Filosoffer -
							og tit de allerberømteste - fundet paa sjove og underholdende Historier
							for at faa deres moralske Belæringer til at glide ned. Hvad angaar
							Morallæren, som er Værkets vigtigste Sigte, saa er de fleste af de
							Persontyper der optræder rundt om i den paradoksale; Dyder og Laster er
							af en saadan Art at vi tit lader os narre af deres Ydre og tager Skyggen
							for Legemet. Særlig spændende er Skildringen af dem som i deres
							Begejstring lover alt, som hurtigt opfatter en Sag men ikke kan se til
							Bunds i den. Den Slags plejer man at hæve til Skyerne, men det potuanske
							Folk sammenligner dem med Folk der  spankulerer rundt uden at bestille noget - de
							er i stadig Bevægelse, men gør ingen Nytte. Men kloge Mennesker, der
							tager et Skøn over Arbejdets Størrelse og deres egne Kræfter og saa gaar
							forsigtigt og langsomt frem med Skildpaddeskridt - dem kalder vi som
							Regel slappe og ubegavede. Disse to Typer skildres i det potuanske og
							det martinianske Folk. Klim bliver derfor anset for en uduelig Dumrian
							begge Steder, det ene fordi han er for hurtig, det andet fordi han er
							for langsom. De øvrige Karakterer er af samme Slags. Alt hvad der møder
							Klim, som maaler Dyder og Laster med den almindelige Maalestok, er
							uforstaaeligt; og hvad han ved første Øjekast ser ned paa kommer han til
							at beundre, rose og berømme naar han faar tænkt sig om. Hensigten med
							næsten hele Værket er at angribe almindelige Misforstaaelser og at
							skelne tilsyneladende Dyder og Laster fra virkelige. De fleste
							Moralister præker sig hæse imod Gerrighed, Udsvævelser, Ødselhed og den
							Slags, men det er kun for hundredeogsyttende Gang at opkoge en gammel
							Ret og at gentage hvad enhver Idiot ved. Det er ikke andet end
							velklingende Ord som naar til Ørene, men ikke gaar til Hjertet. Man
							underviser paa den rigtige Maade ved at bortoperere de forkerte Meninger
							og holde fast ved de rigtige, ved at angribe udbredte Misforstaaelser og
							rive Masken af de uægte Dyder. Hvis der nu er nogen der paastaar at jeg
							praler, saa skal de vide at jeg ikke taler om mit Værk, men kun om
							Hensigten med det. Jeg siger at det er en Moralfilosofs Pligt at belære,
							ikke at præke eller larme op i Skuespillerstil mod de Laster som
							Synderne selv er fuldkommen klar over. Det er Meningen med Belæringerne
							i denne Roman. Om Forfatterens Kunst og Evner maa andre dømme. Men jeg
							maa have Lov at sige at hvis man sammenligner dette lille Værk med visse
							andre ypperlige moralske Romaner og finder det kedeligt og uden Saft og
							Kraft, saa maa man være klar over at Forfatterne ikke har samme Forhold
							i alle Lande. I Tyskland, Frankrig og især i England, hvor man har Lov
							til at udgyde alt  hvad der
							falder én ind, og hvor éns Aand ikke lægges i Lænker, dér er det nemmere
							at vise sin Dømmekraft og sine Evner end her i Norden, hvor vi plages
							med den strengeste Censur, som gør at Forfatternes Begejstring sløves og
							deres Fremdrift slappes. Saa selv om der i vore Lande skulde fremstaa
							Digtere og Filosoffer som kunde maale sig med de engelske, vilde de dog
							nok ikke naa til Modenhed. En Løber der bevæger sig mod sit Maal gennem
							Tornebuske og ad ufremkommelige Omveje naar senere frem end den der
							hurtigt løber ad jævne og lige Veje; men det er ikke Føddernes men
							Vejenes Skyld. Der er ingen der synger godt med Lærerens Spanskrør over
							Hovedet, éns Sind skal være frit for Frygt, Bekymring og Uro hvis man
							skal udfolde sig.Fattigdom kommer en Digter paa tværs:Mæt var Horats, naar han jubled paa Vers.Herhjemme har Digterne det største Besvær med at holde Styr paa deres
							Begejstring for at ikke mistænksomme og strenge Censorer skal bringe dem
							i Fedtefadet. Jeg erklærer højtideligt at jeg under Udarbejdelsen af
							Niels Klim har overstreget utallige vittige Indfald og velturnerede
							Vendinger for ikke at fornærme nogen og for at man ikke skulde tro at
							jeg sigtede paa nogen bestemt. Men trods denne Forsigtighed undgik jeg
							ikke uretfærdig Kritik. Erfaringen fra mine tidligere Vittighedsværker
							havde vist mig hvordan visse af mine Landsmænd var indstillet, saa jeg
							besluttede at overlade mit Aandsprodukt til Møl og Orme. Og nu er det
							helt bestemt at ingen Ros og ingen Opfordringer skal faa mig til at vove
							mig ud paa den Bane igen eller paany at besejle de Farvande. Den Sport
							vil jeg overlade andre som har stærkere Skuldre end jeg; og den Plet min
							fordums Flid har sat paa mig vil jeg hellere afvaske ved at hengive mig
							til en respektabel Drivertilværelse. Jeg har først og fremmest passet
							omhyggeligt paa ikke at give Præsterne den mindste Grund til at  vende sig imod mig. Det
							Folkefærd har Erfaringen lært mig at holde Fred med.Der findes slet intet saa frygteligt somde himmelske Hærskarers Straffedom. Der er bestemt ingen der bliver mere vrede over at høre deres egne Fejl
							blive remset op end de der selv offentligt tordner mod andres, og ingen
							der er mere hadske i deres Forfølgelse af andre end de der altid har
							præket mest mod Forfølgelser. Der var straks nogle ondsindede Prækere
							der greb til Vaaben imod mig. De styrtede Byen rundt som vanvittige og
							udbredte deres dumme og uretfærdige Fortolkninger i hvert eneste Hus.
							Men da de opdagede at der ikke var ret mange der troede paa dem, og da
							de hørte Folk sige at deres egne Udtalelser kunde udlægges ligesaa
							satirisk hvis man behandlede dem paa samme uretfærdige Maade, saa blev
							de til sidst tavse, enten fordi de var blevet trætte af at løbe omkring
							eller fordi de var blevet bange for disse Advarsler. Det er den
							almindelige Opfattelse at de samme Herrer er Ophavsmænd til den
							uretfærdige og vanskabte Kritik der fremkom i Göttingen. Det kan jeg dog
							ikke sige med Sikkerhed, og jeg synes ikke det er Ulejligheden værd at
							lave et større Detektivarbejde for at finde ud af hvem der stod bag den.
							Der var nogle som prøvede at faa mig til at tilbagevise deres lavsindede
							Bagvaskelser. Men naar man bliver overfuset med Skældsord synes jeg ikke
							man skal give igen af samme Tønde. Derved opnaar man ikke andet end at
							stille sig paa Niveau med dem der angriber én. Jeg er glad over at jeg
							fik Bugt med mine Lidenskaber. Jeg siger bare at det ser ud til at det
							er sket med den lærde Verden naar Mennesker af den Surdejg ikke bare
							skriver Bøger, men ogsaa agerer Kritikere. Bedømmelsen i andre Lande
							viser hvor gunstig en Modtagelse dette lille Værk fik; og da det kort
							efter kunde læses paa fem forskellige Sprog kan man nok regne ud at det
							blev ved at være lige saa populært i Udlandet som det var blevet
							herhjemme. Kritikken i visse andre Tidsskrifter var mig
							heller ikke ubehagelig. Kritikerne skrev at Romanen var velskrevet og
							god, men syntes at jeg havde forsyndet mig imod Sandsynligheden. Paa den
							anden Side fandt de at man maatte tilgive Forfatteren denne Forseelse,
							og saa maa jeg retfærdigvis ogsaa være storsindet og tilgive dem deres
							Kritik. Jeg maa dog med visse højlærde Herrers Tilladelse sige at der er
							mange der anser denne Forseelse for netop at være det fine ved Bogen.
							Det er nemlig ét af Formaalene med Bogen at gøre Nar af visse Forfattere
							som i deres Beskrivelser af fjerne Egne har fortalt os saa mange
							fantastiske Løgnehistorier. Det fremgaar af de to Fortaler til Niels
							Klim. Desuden kan man da ikke regne noget for utroligt, naar man
							forestiller sig en helt anden Verden! Cicero siger at den der er født og
							har levet hele sit Liv paa Øen Seriphus, hvor man aldrig ser andet end
							smaa Harer og Ræve, ikke vilde tro paa at der fandtes Løver og Pantere i
							Virkeligheden, og hvis man fortalte ham om Elefanten vilde han tro man
							gjorde Nar af ham. Hvis én eller anden kom til Saturn, Jupiter, Maanen
							eller en anden Planet og gav en Beskrivelse af Livet her paa Kloden, saa
							er der ingen Tvivl om at Kritikerne paa disse Planeter vilde fælde samme
							Dom. De vilde sige at Forfatteren uden mindste Hensyn til
							Sandsynligheden havde opdigtet nogle naturstridige Uhyrer. Ved Synet af
							en menneskelig Skikkelse vilde de tabe Næse og Mund og stamme: Nej,
							se den underlige Skabning der! Den var vel nok en Malers Pensel
							værd. Der er nogle der nok kan se en rig Fantasi og visse fornuftige
							Moralforskrifter i mit lille Værk, men som synes at nogle af
							Morsomhederne ikke er en gammel Mand og en Filosof værdige. Men saa er
							de jo nok ikke klar over at de lærdeste, mest moralske og mest alvorlige
							Mennesker af Verden tit har skrevet den Slags. De der véd bedre vil jo
							nok indrømme at jeg deler mine Fejl med diverse store Humorister som nok
							er værd at efterligne. Der er to Slags  Humor, den ene er grov, nærgaaende,
							ondskabsfuld og sjofel, den anden, elegant, forfinet, aandfuld og
							vittig, af den Slags som de sokratiske Filosoffers Bøger er fulde af.
							Der findes ogsaa Samlinger af vittige Udtalelser af flere forskellige
							Personer, som den Cato har lavet, og som kaldes »Fynd ord«. Cicero
							siger: Selv i Spøgen fremskinner noget af det ædle Sind. Men disse Kritikere er ret moderate, og om Smagen kan der jo ikke
							diskuteres, saa jeg bliver ikke vred paa nogen af den Grund. Man bør nok
							heller ikke ignorere Advarslerne fra dem der ved hvor vanskeligt det er
							at kæmpe sig igennem et Tjørnekrat uden at faa Skrammer, og som derfor
							har raadet en gammel og svagelig Mand fra at skrive den Slags. Men vi
							Mennesker er nu engang saadan indrettet at vi tappert og henrykt lader
							os slaa ihjel for at vores Ry kan leve ud over Døden, og modigt lader
							vores Øren skære af for at andre skal høre hvordan vores Mod bliver
							rost. For det er en stor Trøst for et ærgerrigt Gemyt at kunne vente sig
							Berømmelse, selv om den først skulde komme sent eller ligefrem efter
							Døden. Det gælder enten man arbejder med store eller smaa Ting.
							Alligevel betænkte jeg mig selv længe paa at vove mig ud paa denne
							Galej, hvor jeg saa tit havde været truet med Skibbrud. Men mine Venner
							insisterede. De sagde at det var en god Bog, og at der sikkert ikke
							vilde blive Ballade om den; saa jeg lod mig til sidst overtale. Det
							vittige og fabulerende ved Bogen var det jeg var mest bange for. Nogle
							siger Sandheden paa en besk Maade, andre med Latter; begge Parter
							arbejder hen imod det samme Maal, selv om de gaar hver sin Vej. Men det
							som man hos de bitre Moralister kalder Engagement, kalder man hos de
							humoristiske for Flabethed. Naar de under Fiktionens Form angriber Fejl
							og Laster, faar den Læser hvis Sjæl er kold som Is af
							Skyldbetyngethed, som rødmer, vædes af den tavse Angers Sved - Mistanke om at det er ham Historien sigter til.Jeg har svært ved at blive vred paa dem der skyder paa mig med mine egne
							Pile, og som plejer at ræsonnere saadan: Forfatteren er i Tide og Utide
							ude efter de skrappe Moralister, og dog moraliserer han selv. Han gaar i
							Krig mod de Fejl som han selv begaar. Enten maa han holde op med at
							skrive eller rette sine egne Fejl; enten maa han holde op med at gøre
							Nar af andre Moralister eller holde op med selv at moralisere; for
							ellers kan man ikke tro andet end at han vil skaffe sig Monopol paa
							Moralistvirksomheden. Men disse Mennesker svarer jeg saaledes: Det er al
							Ære værd naar Folk indrømmer deres egne Fejl; det er det første Skridt
							paa Vejen til at forbedre sig, og det maa man rose hos enhver Filosof.
							Det har de Journalister der har anmeldt mine Værker ogsaa ment. I Neue
							Hamburgische Berichte von gelehrten Sachen for 1732 bliver jeg omtalt
							med følgende Ord: Die Laster, Misbräuche und üble
								Gewohnheiten lässet er so wenig an sich selbst als an andere
								ungestraft; og sammesteds: Wann er seinen
								eigenen Character entwirft, macht er sich kein Bedencken sich selbst
								zuweilen durchzunehmen. Altsaa: den der angriber sine egne Fejl
							og ikke engang skjuler sit Navn, ham kan man ikke bebrejde noget, naar
							han gaar løs paa hele Menneskehedens Fejl. Hvad den anden Indvending
							angaar, saa har jeg tydeligt nok vist i mine Breve, hvad der var
							Hensigten med mine Skrifter: at jeg ikke har villet agere Kritiker, men
							har villet forsøge mig inden for forskellige litterære Genrer for at
							Fædrelandet skulde have noget at vise frem naar man kritiserede vores
							Litteraturs Ufuldkommenhed. I de Genrer som kræver Brod og Vrede krydrer
							jeg med Vid; det skal man jo efter Forskrifterne, og desuden er det
							nødvendigt. Og siden det forholder sig saadan, saa maa man snarere
							spørge hvorfor en Forfatter skriver Komedier, Satirer og moralske Fabler
							end hvorfor han udtrykker sig med satirisk Skarphed. Hvis det er det de
							bebrejder mig, saa faar de med de mest kultiverede Folkeslag at
							bestille, med de største Filosoffer, med Plato, ja med selveste
							Sokrates. Man vover dog vel ikke at gaa  paa tværs af dem og feje en hel litterær Genre
							af Bordet! Og gør man ikke det, saa maa man anerkende Nødvendigheden af
							Vid og Bid. En Komedie uden Vid og en Satire uden Bid er som en Vogn
							uden Hjul. Derfor maa man enten helt forkaste det ene eller finde sig i
							det andet. Paa den anden Side maa man som Forfatter passe paa at man
							ikke i forloren moralsk Nidkærhed gaar amok og i hævngerrig
							Bersærkergang farer løs paa sine Fjender. Men den Fejl bliver jeg
							frikendt for af alle der har læst mine humoristiske Skrifter uden
							forudfattede Meninger. Jeg har ogsaa selv arbejdet paa at afskrække
							Forfattere fra at skrive Spottedigte og Persiflager; og i Fortalerne til
							mine Skrifter har jeg tit skældt mig selv ud fordi jeg har været lidt
							for hidsig naar jeg har givet igen paa Beskyldninger, selv om det er
							tilladt efter Krigens Lov og kan undskyldes som lovligt Selvforsvar.
							Hvad Spottedigte og Persiflager angaar, saa forsikrer jeg at jeg vilde
							være den sidste Person her i Landet der kunde drives til at skrive den
							Slags for gode Ord og Betaling. Den Slags er efter min Mening ikke bare
							under en Filosofs Værdighed, men under ethvert ordentligt Menneskes
							Værdighed. Gid jeg ikke blev beskyldt for andet! Gid mine Kritikere ikke
							kunde bebrejde mig andre Fejl end at jeg under Pseudonym har revset
							Menneskeheden, eller at jeg i humoristiske Digterværker har fremsat
							moralske Belæringer! Men jeg lider under mange andre Fejl, som jeg selv
							har fortalt om hist og her med en næsten alt for stor Ærlighed. Men nu
							har jeg talt nok om Niels Klim, som bliver mit sidste Værk i den Genre.
							Dette lille Skrift blev oversat til mange Sprog. Det var min egen Skyld
							at det først saa sent blev oversat til Dansk. De fleste Danskere kan
							Tysk, og jeg syntes det vilde være uklogt at udsætte disse
							Moralforskrifter, der for de flestes Vedkommende var i Paradoksets Form,
							for den ondsindede Pøbels Kritik. Hvad andre forstaar og læser med
							Udbytte, kan Manden paa Gaden knap nok se med Briller. Følgende Fabel
							kan anvendes paa dette: Da Muldvarpen hørte at Menneskene brugte
							Briller, bad den  sin Mor om
							at købe saadan nogle Øjenfutteraler til den; men dens Mor svarede: »Min
							Datter, du skal ikke ønske dig noget som strider imod din Natur! For
							Briller er nok til Nytte for Menneskene, men de gavner ikke os Muldvarpe
							Spor.«Da jeg var færdig med dette Arbejde gik jeg i Gang med noget mere
							alvorligt. Jeg tænkte paa at skrive et historisk Værk, men jeg var længe
							i Tvivl om hvilken Del af Historien jeg skulde tage fat paa. Jeg
							overvejede om jeg skulde skrive en Verdenshistorie eller et enkelt Folks
							Historie, og til sidst besluttede jeg mig til at skrive hele det jødiske
							Folks Historie. Grunden til at jeg helst vilde forsøge mig paa dette
							Felt var følgende: Blandt de mange store Muskelmænd der har prøvet deres
							Kræfter paa dette Folks Arkæologi og Historie er der ingen der har givet
							en sammenhængende Beskrivelse af dets Annaler fra de ældste Tider til
							vore Dage. Josephus begynder ved Verdens Skabelse og naar frem til
							Templets Ødelæggelse. Nogle af de berømteste Forfattere i vor Tid er
							Prideaux og Basnage. Prideaux har kun beskrevet en Del af Historien,
							nemlig fra Begyndelsen af det babyloniske Fangenskab til Jesu Tid, og
							Basnage tager fat hvor han slipper. Derfor maa den der vil studere den
							jødiske Historie fra Ende til anden benytte alle disse tre Forfattere.
							Men nu har jeg samlet det vigtigste af dette Folks Historie, Skikke og
							Love sammen med hvad der var værd at mærke sig hos de nævnte Forfattere,
							alt sammen i ét Bind. Mens jeg svedte over dette Arbejde udkom der et
							fransk Værk med Titlen Histoire du Peuple de Dieu
							i ti Kvartbind. Jeg troede nu at mit Slid og Slæb havde været
							forgæves, da jeg gik ud fra at det var en fuldstændig Skildring af
							Jødernes Historie. Men da jeg fik fat paa Bogen forstod jeg at jeg ikke
							havde noget at være bange for. Den omfatter kun det gamle Testamentes
							Historie, for saa vidt som den overhovedet fortjener at blive kaldt en
							Historie med al det Pjat og de hjemmestrikkede Taler den er proppet med,
							og som har faaet den til at vokse til den vældige Størrelse.  Usammenhængende Tanker fremføres med
							honningsøde Bolsjeord; man skulde tro at Adam, Noah og de andre
							Patriarker havde levet i vore Dages Paris eller Versailles, saa slikkede
							er deres Fraser og saa veldrejede deres Taler, for slet ikke at tale om
							de øvrige kvalmende Similiaandfuldheder som Bogen er fuld af.Men for igen at tage fat hvor jeg slap, saa indrømmer jeg at jeg har
							taget det meste af Bogen fra disse tre Forfattere. I Patriarkernes
							Levnedsbeskrivelser har jeg laant meget fra den storartede historiske
							Skildring som et engelsk Selskab har forfattet. Men da jeg kun havde de
							to første Bind, og andet Bind kun gaar frem til Sauls Tid, har jeg kun
							kunnet benytte det gamle Testamentes Forfattere og Josephus frem til det
							israelitiske Riges Undergang, hvor Prideaux begynder. Men selv om jeg
							ikke havde andre Hjælpemidler til Kongernes Historie anser man dog ikke
							denne Del af Værket for at være særlig kedelig og tør. Foruden de nævnte
							Forfattere har jeg benyttet de mest berømte og oldkyndige Skribenter,
							nemlig Philo, Cunaeus, Lightfoot, Vitringa, Richard Simon, Spencer,
							Reland, Selden, Salomon Ben Virga, Gantz, Bartolocci og flere, baade
							Kristne og Jøder, som der er Masser af Marginalhenvisninger til. Schudt
							belyser udmærket det sidste Aarhundredes Historie. Han er mere udførlig
							end Basnage og bemærker forskellige af hans Fejl. Mit Værk udkom i to
							Kvartbind. Da det blev temmelig dyrt at trykke paa Grund af sit Omfang
							spekulerede jeg længe paa om jeg skulde sikre mig ved Prænumeration. Det
							er der jo mange der gør. Men saa tænkte jeg paa hvilken Misbrug der
							gøres af denne Fremgangsmaade. Det er efterhaanden næsten blevet til en
							Slags Tiggeri. Saa udgav jeg Bogen paa egen Bekostning. Det er dog
							undskyldeligt at tegne Prænumeration, naar det drejer sig om store
							Værker som det er kostbart at udgive. Men nu til Dags indbyder man
							Alverden til at prænumerere bare man skal udgive en lille Ting paa nogle
							faa Sider. Det er lige som om Forfatterne vilde sige: »Giv mig en
							Skilling i Guds  Navn.« Jeg
							ser at den Slags Prænumeration udbreder sig i det uendelige - bare det
							ikke ender med at den ogsaa udstrækker sig til Handlende, Haandværkere
							og til sidst ogsaa til Ludere, saa at de ikke maa trykkes og sælge sig
							selv uden foregaaende Prænumeration.Dette er hvad jeg har skrevet mens jeg var Kvæstor; og selv om dette
							Arbejde paalagde mig saa store Byrder ser det dog ud som om jeg havde
							anvendt al min Tid paa Aandsarbejde. Paa Grund af min store Lyst til
							videnskabeligt Arbejde var der dem der troede jeg vilde tage mig
							Kvæstorembedet let; men jeg ved at jeg ikke har forsømt min Pligt i den
							Henseende paa noget Punkt. For jeg mener at det ene bør gøres, det andet
							ikke forsømmes. Intet videnskabeligt Arbejde er saa vigtigt at man maa
							svigte sit Pligtarbejde for dets Skyld. For Filosofien byder os jo netop
							at gøre vores Pligt med største Omhu. Jeg dyrker Minerva saa tit Merkur
							giver mig Orlov. Jeg mener at det hører med til den rette Livsfilosofi
							at man lægger Studeringerne til Side naar Pligten kalder. De fleste af
							de Fag som jeg beskæftigede mig med i min grønne Ungdom, interesserer
							mig stadig nu jeg er gammel. Dog læser jeg nu hellere Kildeskrifter end
							nyere Behandlinger. Men der er ikke ret mange Bøger der er efter min
							Smag, og jeg er lige saa led ved de halvdaarlige som ved de helt
							idiotiske. Hvis jeg ikke havde nogen gode Bøger, saa vilde jeg hellere
							læse det rene Pjat end trivielle Skriverier. Da jeg engang for nogle Aar
							siden blev nødsaget til at overnatte i en Kro uden for Byen og ikke
							havde nogen Bøger ved Haanden, undersøgte jeg omhyggeligt Værtens
							Bogsamling. Da jeg havde set den igennem udvalgte jeg blandt denne Dynge
							af Triviallitteratur Uglspils Historie som det mindste Onde. Da jeg kun
							bryder mig om Bøger af den bedre Slags lider jeg tit af Bogmangel. Jeg
							mærker at min Læselyst bliver nedsat, naar jeg Gang paa Gang bliver nødt
							til at genlæse de udmærkede Bøger jeg allerede har gennemlæst. Der er
							dog visse Forfattere som jeg ikke kan blive træt af at læse. Grotius' De
							Jure Belli ae Pacis  vil
							altid være ny for mig, selv om den for længst har mistet Nyhedens
							Charme. Han har banet Vej for Moralfilosofien; utallige har fulgt i hans
							Spor, ingen har naaet ham. Hvert af hans Ord er et Moralprincip, hver
							Forskrift et Orakelsvar; og hans Stil er saa fornem at man skulde tro
							han var én af Oldtidens allerbedste Forfattere. De Spor hans Lære har
							sat sig vil blive staaende i al Evighed. Blandt de latinske Forfattere
							anser jeg Petronius Arbiter for at være den største Stilist. Jeg synes
							han har udmærket sig inden for alle Genrer. Beretningerne i Petronius'
							Værk er klare og letflydende, saa at han gør selveste Livius Rangen
							stridig. De Digte han strør rundt omkring havde Vergil ikke behøvet at
							skamme sig over. Hans Satirer er bidske og samtidig vittige; han har en
							saa lysende Humor at han overgaar alle andre komiske Forfattere. Desuden
							er Petronius den eneste som giver Eksempler paa Vulgærsprogets Udtryk og
							Vendinger og paa dum Snakkesalighed. Man skulde tro han havde levet det
							meste af sit Livblandt Skraldemænd og Natmænd og Alfonseriudøvere, Skærslippere og
							Strippere og Grovsmede og Røvere,naar han refererer Trimalchios Middagsgæsters Vittigheder. Men da han
							grænser til det pornografiske bør man nok ikke lade de Unge læse ham. Vi naar aldrig til Enighed om de latinske Digtere. De holder fast ved
							Vergil, og jeg er helt og holdent Ovids Mand. De slutter Dem til de
							førende Kritikere, jeg følger mit eget Sind. Jeg tror gerne at jeg ser
							forkert, men det er et Fejlsyn som jeg hidtil ikke har kunnet rette. Jeg
							synes Ovid er uforlignelig. Snart stiger han til Poesiens Højder, snart
							daler han igen. Han skifter mellem højt og lavt, mellem Enkelhed og
							Fylde, mellem Alvor og Spøg, alt med den samme Genialitet. Hans
							Metamorfoser er skrevet med høje og ædle Ord, men samtidig i saa
							flydende, følsomme og utvungne Vers at man kan anbefale Begyndere at
							læse ham. Prøv at sammenligne Ovids Sange med andre  teres Vers; saa skal De se
							hvordan de andre maa vride og vende sig. De ser faktisk ikke andet end
							som Horats siger, Lemmerne af en Poet splittet ad og rundt om
							spredt.  Det er dog kun ved sin høje og ædle Stil at Ovids Poesi adskiller sig
							fra Prosa, Prosodien, Skjaldenes Bøddel, generer ham ikke. Det er som om
							han slet ikke følte sig bundet af Metrikken. Det er ikke som med andre
							Digtere, i hvis Vers Verbernes Tider og Maader var blevet til
							Kaos og Rod, og det der skulde staa forrest tit sidst i
							Sætningen stod. Denne naturlige Ordstilling bevarer han ikke bare i Amores og Tristia og
							Epistlerne, men ogsaa i de mest straalende Beskrivelser i
							Metamorfoserne; og jo mere inspireret han bliver, jo sikrere bliver han.
							Versekunstens Regler og Verbernes Former, som staar i Vejen for andre
							Digtere, holder ham ikke tilbage. Derfor findes der ingen anden Digter
							der i samme Grad som Ovid forbinder høj og ædel Stil med enkel Jævnhed.
							Den Klarhed som andre under Sved og Neglebiden har søgt at opnaa i et
							to- eller firlinjet Vers, den præsterer han uden mindste Besvær i hele
							Bøger. Kort sagt: Han er født Digter - én af den Slags som man kalder
							Musernes Skødebørn. Jeg vil dog ikke modsige dem der giver Vergil
							Førstepladsen; men jeg er godt gal paa de moderne Kritikere der taler
							saa nedsættende om Ovid og sætter ham under Horats, Lukan og andre.Man kan tænke sig forskellige Grunde til at der er Folk der ikke er saa
							begejstrede for Ovid. Nogle af dem nævnte jeg i en offentlig Tale som
							jeg holdt for femten Aar siden, og dem vil jeg ikke gentage nu; jeg vil
							bare sige at denne Væmmelse nok kommer af at man har læst ham for tit.
							Alle læser Ovid. Hans Metamorfoser bliver læst om og  om igen indtil Modbydelighed af
							Digtere, Malere, Billedhuggere, læg og lærd. Derfor har han haft samme
							Skæbne som den Musik som er blevet spillet om og om igen fordi den er
							saa indsmigrende og harmonisk. Den kan de moderne Musikere ikke
							fordrage. De vil hellere høre disharmoniske og halvfalske Toner. Det er
							lige som med Agerhøns. De er nok lækre, men hvis man faar dem til
							Morgen, Middag og Aften bliver man snart træt af dem. De fleste af Ovids
							Digte er ligesom Epigrammer, med saa stor Kunst og saa stort Skarpsind
							er de udarbejdede. Og samtidig er de saa lysende klare at det er som om
							de var skrevet i Prosa.Juvenal har jeg gjort mig saa bekendt med at jeg næsten kan ham udenad.
							Jeg kan bedre lide hans Satirer end Horats'. Horats har nok mere Humor,
							men Juvenal har større Kraft og mere Bid. Horats er morsom, Juvenal er
							skarp. Horats gaar kun gennem Barken, men Juvenal trænger helt ind i
							Marven og efterlader sin Brod i Læsernes Sind. Desuden er Juvenal mere
							omfattende i sin Moralfilosofi, mens Horats bliver hængende ved nogle
							bestemte Fejl og koger gammel Kaal op igen. Juvenal holder sig strengt
							til Sagen, Horats kan ikke holde fast ved et Emne. I den første Satire
							muntrer han sig først over Menneskenes Ustadighed, men gaar saa lidt
							efter i Krig med deres Griskhed. I den tredje Satire angriber han de
							Mennesker der nok kan se andres Fejl men lukker Øjnene for deres egne,
							men glider snart over til at tale om Stoikerne, som siger at alle Synder
							er lige alvorlige, og videre i samme Stil i de øvrige. Jeg maa dog
							indrømme at der findes meget rundt om hos Horats som vidner om en sleben
							Dømmekraft. Men han er ikke altid sig selv. Enten man ser paa Indholdet
							eller Formen, saa er han mere vankelmodig end Tigellius, som han morer
							sig meget over. Og da han maa vride og vende sig for at lave Vers,
							forekommer det mig at han ikke er den fødte Digter, men at han har lært
							sig Kunsten. Og endelig: Da Horats er Tilhænger af Epikurs Lære,
							bekæmper han Forsynet og taler kun  godt om Dyderne fordi de er nyttige. Derfor er
							Juvenal hvad det etiske angaar bedre end Horats; han taler fromt og pænt
							om Gud og om Formaalet med gode Gerninger; og han fremkommer med
							Udtalelser som en Kristen ikke vilde behøve at skamme sig over.Jeg foretrækker Plautus frem for Terents; og jeg skifter ikke Mening, om
							jeg saa skulde faa Horats' Genfærd paa Nakken af den Grund. Ganske vist
							er Terents ulastelig og Plautus fuld af skæmmende Fejl; men jeg vil
							hellere se paa et smukt Ansigt med Knopper end paa et kedeligt uden. Det
							gode ved Terents er hans omhyggelige Skrivemaade og hans rene Stil;
							ellers taaler han slet ikke Sammenligning med Plautus. For enten man ser
							paa Handlingsgangen eller paa Forfatterens Genialitet, hans Sans for
							Humor og Komik, som er Sjælen i en Komedie, saa er Plautus uforlignelig.
							Derfor regnes de Plautuskomedier der er oversat til Fransk, nemlig
							Amphitryon, Menaechmi, Aulularia og Mostellaria, blandt de bedste af
							Nutidens Komedier, og de gør stor Lykke naar de bliver opført. Jeg kunde
							sagtens skrive en Masse mere om disse to Komediedigtere - jeg har selv
							skrevet femogtyve Komedier, saa man tør vel nok sige at jeg har Forstand
							nok paa de Dele. Men Pladsen tillader mig ikke at føje mere til. Jeg vil
							bare sige at Plautus straaler af den vældige Festivitas som kendetegner
							den gode Komedie, og som ikke findes hos andre af hans Efterfølgere end
							Moliére. De Komedier der er fremkommet siden Moliéres Tid er for de
							flestes Vedkommende kedelige, uvittige og kun egnede til at more Folk
							der, som Nutidens Franskmænd, har en degenereret Smag.
							Komedieforfatterne i vore Dage er tilfredse naar de kan give nogle
							kedsommelige Dialoger Form af en Komedie paa tre eller fem Akter. Dermed
							synes de de har gjort deres Pligt. De der har anmeldt mine Skrifter, har bemærket at jeg i Epigrammerne har
							efterlignet Martial, og i Epistlerne Plinius den Yngre. Det kan jeg ikke
							nægte. For hvad Martial angaar, saa er hans Digte (bortset fra de
							uartige Steder) forbilledlige Epigrammer; og
							Plinius er en Forfatter som jeg aldrig kan blive træt af at læse. Hvis
							jeg ikke var bange for at blive skældt ud af Ciceronianerne, ville jeg
							foretrække Plinius' Breve frem for Ciceros. Men lad det endelig blive
							mellem os. Jeg er nok klar over hvor uortodokst det er at sætte en
							Guldalderforfatter lavere end en Sølvalderskribent. Jeg indrømmer at det
							er imod den almindelige Opfattelse, jeg indrømmer at jeg tit har
							afvigende Meninger. Jeg følger mit eget Hoved, som Gang paa Gang faar
							mig til at gaa imod Strømmen. Folk har nu engang forskellig Smag. Jeg
							synes Plinius' og Senecas Stil er mere omhyggelig end Ciceros. Jeg tror
							Cicero har skrevet i én Køre; men netop af den Grund finder man ham saa
							storartet. Ciceronianerne kalder det for naturlig Skønhed. Andre kan
							kalde det Sjuskeri. Ciceronianerne faar Kvalme af alt hvad der er vel
							gennemarbejdet og smager af tyggede Penneskafter; derfor siger de at
							Sølvalderens Skribenter betegner et Tilbageskridt fra den virkelig gode
							Stil. Det mener Quintilian, der betegner Seneca og indirekte Plinius som
							Sprogfordærvere hos Romerne, lige som Cicero betegner Demetrios fra
							Faleron hos Grækerne -som om det at være omhyggelig med sit Sprog skulde
							være det samme som at spolere Stilen og svække Udtrykkets Kraft. Man
							tænker alt for ofte traditionelt; den ene Abe faar den anden til at
							gabe. Sæt Plinius den Yngre og Seneca havde skrevet i Guldalderen og
							Cicero i Sølvalderen. Saa tør jeg vædde hvad det skal være paa at man
							vilde dømme helt anderledes. For ikke ret længe siden forsøgte jeg at
							gøre nøjere Rede for denne Paastand, i en særlig Afhandling, men jeg har
							haft for travlt til at gøre den færdig. De fleste tror at jeg er
							fuldstændig blank i græsk. Men jeg læser dog de græske Historikere uden
							større Besvær. Hele tolv af dem, deriblandt Diodorus Siculus, har jeg
							læst fra Ende til anden. Alligevel synes jeg kun jeg har snuset til
							dette Sprog, for jeg kan ikke Grammatikken. Af Poeterne har jeg kun læst
							Aristofanes' to første Komedier, mens jeg flere Gange har været igennem Homers lliade. Men min svage
							Dømmekraft fører mig jo saa ofte mod Strømmen, saa jeg maa tilstaa at
							jeg ikke ser saa meget i Homer som andre gør. Jeg staar midt imellem dem
							der altid tæver løs paa Homer og dem der er blindt forgabet i ham. Lige
							som de fleste Litteraturforskere beundrer jeg Homers Stil og hans Geni;
							og jeg anbefaler de studerende at læse Iliaden som den bedste Bog man
							kan lære græsk af. Men jeg kan ikke - som visse Homer-fans -faa Øje paa
							alle de Herligheder som skal være saa eftertragtelsesværdige for Talere,
							Politikere og Hærførere. Jeg vil for Eksempel ikke anbefale en Hærfører
							at følge Hektors Eksempel og stikke hjem midt i Kampens Hede for at
							ordne sine private Sager. Og jeg vil ikke anbefale Talerne Nestors
							Taler, som jeg tit har svedt over. Ikke et Ord om den verdensomspændende
							Visdom som denne Digters højberømte Dyrkere har fundet frem til, men som
							jeg med min tunge Opfattelse ikke kan faa Øje paa. Jeg siger kun min
							egen Mening; jeg vil ikke forstyrre nogens Cirkler; det vilde være
							urimeligt og tosset at give sig til at slaas med andre fordi de har en
							anden Mening - for jeg forlanger selv den Rettighed; og jeg
							la'r andre nyde den i Fred. Blandt de græske Forfattere synes jeg Plutark rager op over alle andre.
							Ham kan jeg aldrig blive træt af at læse, for den ene Forfatter rummer
							al Oldtidens Lærdom.De moderne Forfattere læser jeg sjældent to Gange. De eneste Historikere
							som jeg har læst mere end én Gang er Humphrey Prideaux, Burnet, P.
							Daniel og Rapin Thoyras; og da de to sidste spiller en stor Rolle i vore
							Dage har jeg læst dem med særlig Opmærksomhed og Kritik. Naar Kritikerne
							sammenligner disse to fornemme Historikere giver de næsten alle Rapin
							Forrangen. Jeg er ikke uden videre enig med dem; efter min Mening er det
							saadan atSejrens Gud paa Tvivlens Vingermellem disse to sig svinger.Efter min Mening er Rapin den paalideligste. Daniel den mest
							velunderrettede. Rapin er bedst inden for det Tidsrum der dækkes af
							Rymer's Acta Publica, dette Værk som kaster saa stort Lys over
							Englandshistorien og ved hvis Hjælp man kan korrigere andre Forfattere.
							Saa langt den rækker øser han sine Oplysninger af de reneste Kilder; men
							hvor den standser griber han som en druknende efter alt hvad han kan faa
							fat paa, og følger undertiden nogle ganske elementære Historiebøger, som
							han kun henviser til med Navn uden at angive Bind- og Sidetal. Det er
							for Eksempel Camden, Baker, Du Chesne og saa videre. Desuden er
							Beskrivelserne af Dronning Elisabeths og Jakob den Førstes Levned meget
							mangelfulde, saa at man maa supplere dem ud fra andre Forfattere. Det
							meste af Karl den Førstes Historie er udelukkende hentet fra Rushworth's
							Samlinger og indeholder et Miskmask af kongelige Forordninger,
							Parlamentsbeslutninger og Breve - altsammen meget oplysende, men den
							Slags plejer ordentlige Historikere at anbringe sidst i Bogen. Pére
							Daniel derimod har tilsyneladende støvet rundt i alle Rigets Ender og
							Kanter før han gik i gang med sit Værk, for han henviser overalt til
							samtidige Forfattere og selvbiografiske Dagbøger. Rapin interesserer sig
							mest for den vigtige Del af Historien som beskæftiger sig med Love og
							politiske Tilstande. Krige gaar han let hen over eller omtaler dem slet
							ikke. Pére Daniel gaar mere op i Krigssagerne. Han tager omhyggeligt det
							hele med, lige til den mindste Forpostfægtning. Den ene giver efter min
							Mening for meget, den anden for lidt. Man skulde tro Rapin var Munk og
							Daniel Officer - i Virkeligheden er det lige omvendt. Man kan med lige
							Ret skælde ud paa dem begge to. Rapin udelader Krigssagerne, som han
							havde Forstand paa, og Daniel snakker op ad Stolper og ned ad Vægge om
							noget han ikke har Begreb om. Tænk Dem at Rapin havde været Munk og
							Daniel Officer - saa havde man haft nemmere ved at tilgive dem begge.
							Jeg vil sandelig ikke snyde Rapin for den Ros han har fortjent for sin
							Skarpsindighed  og sin
							Sandhedskærlighed; jeg siger bare at Pére Daniels Historie har kostet
							større Anstrengelser, og at Forfatteren er gaaet bedre udrustet til sit
							Arbejde. Der er ingen Tvivl om at hvis han havde skrevet en
							Englandshistorie i Stedet for en Frankrigshistorie var han blevet mere
							retfærdigt bedømt. Englands Historie er nemlig saa rig paa spændende
							Begivenheder at ingen Forfatter kan gøre den kedelig; og det er tit
							Indholdet der gør en Forfatter interessant. Kritikerne rammer tit ved
							Siden af naar de ikke tager Hensyn til det Stof en Historiker behandler,
							og som ved sin rige Mangfoldighed opvejer Forfatterens Tørhed. Desuden
							maa man tage Bogens Affattelsestid og -sted i Betragtning; for de fleste
							Steder er Skrivefriheden indskrænket ved meget strenge Love; men i
							England maa man sætte alle Sejl; og den Frygt som holder alle andre i
							Tømme, generer ikke Englænderne det mindste.Hvor meget jeg har beskæftiget mig med Moralfilosofien kan man se af de
							moralfilosofiske Værker jeg har udgivet. Andre Videnskaber gør os til
							Mennesker; men Moralfilosofien gør os menneskelige og fører os ind paa
							en fredsommelig, rolig, stille og lykkelig Livsbane. »Hvad fortjener
							Navn af Lærdom,« siger Cicero, »andet end det som hjælper os til at leve
							lykkeligt«. Man regner ganske vist i Almindelighed Litteraturforskere,
							Matematikere, Astronomer og saadan nogle for at være de lærdeste; men
							denne Betegnelse tilkommer med større Ret dem som studerer Kunsten at
							leve. For Moralfilosofien viser os Vej gennem Livet, lærer os at søge
							det gode og undgaa det onde; den er det der skaber Byer, samler de
							spredte Mennesker i et Livsfællesskab, forener dem først i
							Boligfællesskab, dernæst i Ægteskab; den er det der indstifter Lovene og
							behersker vores Adfærd og Normer. Derfor har jeg helt og holdent
							hengivet mig til dette Studium. Men jeg har ikke saa meget ud af at læse
							som af at tænke selv; og jeg taler ikke saa meget med mine Bøger som med
							mig selv. Naar man vil trænge til Bunds i noget er det ikke altid
							nødvendigt at se med andres Øjne. Jeg er  ganske velbevandret i Oldtidsfilosoffernes
							Moralsystemer; Cicero, Seneca og Plutark læser jeg om og om igen. Men
							jeg kender ikke ret mange af de moderne Filosoffer.Selv foretrækker jeg at give nyttige Raad og Formaninger i Form af
							morsomme Dialoger og Komedier frem for at agere den strikse Skolemester.
							Jeg skælder ikke ud over vor Tids Moral og holder ikke Brandtaler mod
							Lasterne; det maa blive Prædikanternes Job. Jeg prøver bare paa at
							afsløre de almindelige Fejl; det synes jeg er en Filosofs Opgave. Naar
							jeg skal gøre opmærksom paa Fejltagelser følger jeg Sokrates' Metode:
							jeg underminerer Fæstningerne i Stedet for at tage dem med Storm. Ved
							Hjælp af Fortællinger, Fabler og Lignelser tvinger jeg Folk til Sandheds
							Erkendelse. Engang ovebeviste jeg én af mine Venner, hvis Intolerance
							jeg ikke kunde faa Bugt med ved Argumenter, ved at fortælle ham
							Historien om de forskelligtformede Øjne fra Niels Klim. Men jeg bliver
							ikke regnet for Filosof, for jeg benytter mig ikke af det filosofiske
							Fagsprog, men siger min Mening paa en enkel og letfattelig Maade. Jo
							dunklere man udtrykker sig, jo større Filosof bliver man regnet for at
							være. Der er nemlig mange som ikke gerne læser andet end det de ikke kan
							forstaa. Hvis man fjerner den Pynt og Stads som de fleste af vore Dages
							Doktorer vigter sig med, hvis man stryger Omsvøbene og de slikkede og
							veldrejede Fraser, saa vil det vise sig at nogle af de Værker som man
							plejer at anse for de allermest fuldendte, i Virkeligheden er fattige,
							banale og kraftløse. Mange Forfattere som imponerer én vældigt naar man
							læser dem, vilde, hvis de havde udtrykt sig paa groft folkeligt Sprog,
							ikke virke nær saa gevaltige paa dem som kun har Opmærksomheden henvendt
							paa velklingende Ord. Stilens Elegance, den snørklede og unaturlige
							Udtryksmaade og den filosofiske Terminologi gør at Skrifter som i sig
							selv er middelmaadige bliver betragtet som Udtalelser af Vorherre selv.Jeg holder meget af Montaigne paa Grund af hans Ligefremhed, og jeg vilde
							holde endnu mere af ham hvis han  talte noget mindre om sig selv. Jeg kan godt
							lide hans Paradokser. Ved Paradokser forstaar jeg Paastande som med
							virkningsfulde eller i det mindste sandsynlige Argumenter vender sig
							imod almindelige og rodfæstede Opfattelser. Men hvis Paradokserne ikke
							er ordentlig underbyggede, saa er det noget af det værste jeg ved.
							Derfor fik jeg Kvalme af den lille Bog om de menneskelige Dyders
							Falskhed (de la fausseté des vertus humaines).
							Dens Forfatter laver nemlig samtlige Dyder om til Laster; han
							afleder Ydmyghed af Hovmod, Maadehold af Egenkærlighed. Den menneskelige
							Klogskab gør han Grin med ud fra den Betragtning at de mest dumdristige
							Handlinger tit fører til de bedste Resultater; men de Eksempler han
							anfører viser ikke andet end at Lykken tit er bedre end Forstanden. Naar
							han skal føre Bevis for sine andre Paradokser er han lige saa uheldig.
							Den der fremsætter den Slags Paastande og forsvarer dem med den Slags
							Argumenter er en fræk Paradoksmager, og det vil ikke sige meget andet
							end et Kvaj.løvrigt sætter jeg Pris paa Paradokser, hvis de bliver fremført med
							Forstand, saadan som Montaignes, Malebranches, Charrons og den
							rotterdamske Filosofs. Der er mange af Bayles Paradokser der med god
							Grund fylder kristne med Rædsel. Men det onde er blandet med godt, og
							hvad der ikke er sandt gør Forfatterens Behændighed sandsynligt. Det
							virker skærpende paa Læserens Intelligens. Man ved hvor mange lærde Mænd
							der fløj i Blækhuset over Bayles Paastand om det ondes Oprindelse, og
							hvor mange Kampe den har affødt med vor Tids Forsvarere af Troen, især
							Jean Leclerc, der med vældig Lærdom og under Opbydelse af alle sine
							Aandskræfter bekæmpede den rotterdamske Filosofs Paastande. Det vilde
							være taabeligt om jeg optraadte som Opmand mellem saa mange ypperlige
							Mænd; for at fortsætte denne Diskussion er ikke andet end at gentage
							hvad Leclerc allerede har sagt. Der er saa godt som ikke mere at sige om
							den Ting; for der blev kæmpet saa haardt at han blev tvunget  til at falde tilbage paa Origenes'
							Lære som den sidsteSkanse.Den var det Anker som holdt fasthans Skude, naar alt andet brast.Jeg siger bare at det efter min Mening er fjollet at ville modbevise Guds
							Godhed ved at henvise til Menneskenes medfødte Svagheder og Fejl. Gud
							har skabt forskellige Ting; noget er mere fuldkomment end andet, men
							hver Ting og hvert Væsen er fuldkommen i sin Art: Mennesket er
							fuldkomment som Menneske, Fluen er fuldkommen som Flue. Hvis Mennesket
							sammenligner sig med Englene, saa sukker det over sin Lod og sin
							Ufuldkommenhed; hvis det sammenligner sig med visse Dyr, begræder det
							sit Livs Korthed. Da Theofrast laa for Døden skal han have anklaget
							Naturen fordi den havde givet Hjorte og Vagtler et langt Liv - for de
							var jo ligeglade, og ladet Menneskene leve saa kort, selv om Livet betød
							saa meget for dem. Men naar Mennesket tænker paa Orme og Insekter, saa
							kror det sig og betragter sig selv som et yderst fuldkomment Væsen. Det
							er tilsyneladende Fluernes Lod at blive født om Sommeren for kort efter
							at dø af Kulde eller for Menneskehaand. Hvis de paa den anden Side
							sammeligner sig selv med Orme eller Muldvarpe eller med de Smaadyr som
							efter Aristoteles kun lever én Dag, saa at den der dør i sin ottende
							Time opnaar høj Alder, ja saa vilde de mene at deres Levetid var lang;
							de vilde tro at hele Verden var skabt for deres Skyld paa Grund af deres
							fremragende Skønhed, og de vilde være ved at revne af Vigtighed. I selve
							de levende Væseners Forskellighed er der - ligesom i Landskabernes
							afvekslende Udseende og Natur - en Skønhed som pryder Skaberværket og
							bevæger og undrer Betragteren. Hvordan det end er med Menneskets Lod,
							som Bayle afmaler med saa dystre Farver, saa er det sikkert at næsten
							ingen ønsker sig Døden. Jeg kendte engang nogle fattige gamle Koner, som
							var ødelagt af Sygdom og Alderdom, men som alligevel rystede af Skræk
							hvis man  nævnte Døden. Naar
							jeg tænker paa dette undrer det mig at Bayles Paastand om de to
							Principper har kunnet skabe saa stor Opstandelse. For det at de skabte
							Ting har forskellig Skæbne beviser ingenting - hvis man da ikke vil
							paastaa at Fluer og Bly maa udledes af det ondes Princip, fordi de er
							ringere end henholdsvis Løver og Guld. Herpaa kan man paa en Maade
							anvende et vittigt Svar, som en Præst engang gav. Der var i hans
							Menighed en pukkelrygget Mand. Da han hørte Præsten paastaa at alt hvad
							Gud havde skabt var godt, sagde han til ham idet han steg ned af
							Prædikestolen: »Se den Pukkel jeg er født med; saa maa du indrømme at
							ikke alt hvad Gud har skabt er godt.« Præsten svarede: »Du er saamænd
							ganske velskabt, af en pukkelrygget at være.« Det var bare en Spøg, men
							det var nu ikke helt tosset, for hvis alle Mennesker havde været født
							pukkelryggede, saa havde det ikke gjort noget Skaar i Guds Godhed. Gud
							har skabt nogle Dyr til at svømme, fordi det har været hans Vilje at de
							skulde bo i Vandet, andre til at flyve, fordi det har været hans Vilje
							at de skulde nyde Livet under den fri Himmel; han har skabt nogle til at
							krybe, andre til at gaa, af disse sidste har han skabt nogle til at gaa
							hver for sig, andre til at gaa i Flok. Nogle har han skabt til Vilddyr,
							andre til Tamdyr, nogle til at leve i Skjul, dækket af Jorden. Og hvert
							eneste Dyr er fuldkomment i sin Art. Jeg maa dog indrømme at Menneskene
							kunde have været skabt mere fuldkomne; jeg indrømmer ogsaa at de kunde
							have været skabt syndefri; jeg indrømmer endelig at Gud i sin Naade
							kunde sørge for at de ikke overtraadte hans Bud. Men hvis de havde været
							skabt syndefri, saa havde de enten været Engle eller Robotter; og hvis
							Gud ved hele Tiden at gribe ind hindrede dem i at overtræde Loven, saa
							vilde han ophøre med at være Lovgiver og ophøre med at være Dommer; for
							at give en Lov og samtidig i sin Almagt hindre Mennesket i at overtræde
							den, det vilde være en Selvmodsigelse. Hvad angaar Straffen over de
							ugudelige, saa kan man simpelthen svare med Leclerc: Gud vil ikke  gøre noget som strider mod
							hans Retfærdighed og Godhed, og enhver Dommer kan, uden at blive mindre
							retfærdig og sandhedskærlig af den Grund, indskrænke sine Trusler og
							formindske sine Straffe. Det er noget helt andet med Belønninger. Naar
							man én Gang har givet Løfte om dem, skal de betales til sidste Jante.Enhver ved med hvilken til Vanvid grænsende Hidsighed denne Paastand er
							blevet drøftet. Man undrer sig over at Mænd som ellers nok kunde
							beherske sig og som hidtil havde holdt sig pænt tilbage brugte Mund mod
							hinanden uden at tænke paa de Formaninger de selv havde givet. Men de
							blev drevet frem af de samme Motivationer som i sin Tid Pompejus og
							Cæsar, hvoraf den ene ikke kunde taale nogen ved Siden af sig, den anden
							ikke nogen over sig. Bayle og Leclerc blev saa at sige den gamle lærde
							Verdens sidste Helte. Leclerc var den lærdeste, Bayle den
							skarpsindigste. Begge skrev enorme Folianter. Leclercs var præget af de
							største Kundskaber, for han var velbevandret baade i Bibelsprogene og de
							verdslige Sprog; men Bayles var præget af større Stilsikkerhed. Man
							skulde tro at Bayle havde levet hele sit Liv ved fyrstelige Hoffer,
							saadan lyser hans Stil af Elegance; og der er ikke mindste Lugt af det
							Skolestøv han er vokset op i. Jeg kalder dem den gamle lærde Verdens
							sidste Slagsbrødre. For selv om vor Tid ikke er saa udlevet at den ikke
							kan fremvise geniale og grundlærde Mænd, saa kan dog ingen nægte at det
							er gaaet tilbage for Videnskaben, naar man tænker paa de vældige Genier
							der levede i forrige Generation.Nu er i den senile Kropal Energi og Kraft brugt op.Om Aarsagen til denne Tilbagegang har jeg skrevet i mit første Brev. Det
							er der ingen Grund til at gentage. Jeg vil bare sige at vor Tids
							Videnskabsmænd nok ikke faar den Virak og de Belønninger som det forrige
							Slægtleds Lærde nød. De maa snarere frygte at komme til at dele Skæbne
							med Digteren Eumolpus, som blev bombarderet med Sten  da han læste sine Digte højt. Saa
							kan de klage med ham: »Vi mærker med hvilket Bifald vores Geni bliver
							belønnet.«Hvis der Mæcener var i vore Tider,saa fremstod straks Vergiler og Ovider.Det er Hovedaarsagen til Tilbagegangen. Andre tilføjer flere Aarsager.
							Selv mener jeg at den litterære Virksomhed i høj Grad lider under den
							strenge Bogcensur, som gør at der ikke udkommer andet end hvad der er
							slapt, selvudslettende, krybende, kraftesløst, aandsfortærende og
							oldingeagtigt. Paa Grund af Censorernes Frygtsomhed eller Uvidenhed
							eller deres elendige Smag bliver tit de allerbedste Bøger undertrykt
							eller de allermest værdifulde Betragtninger strøget. Derfor mener
							Forfatterne at det er fornuftigere at lade deres Aandsfostre blive kvalt
							i Fødslen eller henligge som Føde for Orme end at overlade dem til
							Censorernes Tortur. Hvis nogen skulde være i Tvivl om denne Censurs
							Virkning, saa skal han bare sammenligne de Bøger som har været igennem
							Pølsemaskinen med Bøger som er trykt uden Censur - saa vil han se hvor
							stor Forskel der er paa Skidt og Kanel. Det Imprimatur som man plejer at sætte foran i Bøger har omtrent
							samme Betydning som hvis Censor vilde sige: »Denne Bog indeholder ikke
							andet end Gas, Banaliteter og Ting der er sagt saa mange Gange før at
							det er til at brække sig over«, eller: »Dette Værk maa trykkes, da det
							ikke indeholder andet end nogle lokale Sandheder eller Meninger som er
							godkendt her i Landet«. Man indvender ganske vist at der findes nogle
							helt vilde Forfattere som maa holdes paa Plads med den Slags Lænker. Men
							af to Onder maa man vælge det mindste; og den Nytte man har af denne
							Forsigtighedsforanstaltning er ubetydelig sammenlignet med de Gener den
							medfører. Her i Norden findes der lysende Begavelser; men saa vidt jeg
							kan se kan de ikke komme til deres fulde Udfoldelse før denne Hindring
							bliver fjernet, og før de sidste Rester af den gamle gotiske Surdejg  bliver udrenset. Jo større
							Kultur et Folk har, jo mere Frihed giver det sine Forfattere. Virkningen
							af dette kan man se i Frankrig, hvor der paa Ludvig den Fjortendes Tid
							opstod Historikere, Talere, Filosoffer og Digtere, hvis Værker vor Tids
							Forfattere beundrer, men slet ikke er i Stand til at efterligne. Da
							Trykkefriheden blev indskrænket ved haarde Love, og Talerne, Digterne,
							ja selv Komedieforfatterne kom under en strengere Censur, dablev hvert Digter-Indfald plat,Sangen toned hæst og mat.Nu da Sverige har faaet Fred er de svenske Forfattere begyndt at rejse
							Hovedet. Men selv om man vilde sætte alle Sejl til, som man siger, saa
							tror jeg ikke paa nogen større Fremgang saa længe den gamle Censur
							bliver ved med at lægge Baand paa Aandslivet. At der ikke maa skrives
							noget som strider imod Religion og Moral, det er efter min Mening en
							nødvendig Sikkerhedsforanstaltning; men Censorerne udvider den i én
							Uendelighed; de leder efter Majestætsfornærmelser i Kogebøger og slaar
							bagud hver Gang de ser noget uvant eller noget der ikke er helt
							fortærsket. Gid Censuren kun gik frem efter denne ene Regel: »Det
							paahviler Censorerne at have Indseende med at den litterære Verden ikke
							ved Udgivelsen af banale, pøbelagtige eller plagierende Skrifter bliver
							nedsat i det almindelige Omdømme«. Saadan en Regel vilde have den
							Virkning at der vilde udkomme faa, men udmærkede Skrifter, som vort
							Aarhundrede kunde være bekendt, i Stedet for de Aarstalstabeller og den
							tilsvinede Makulatur som litterære Proletarer bylter paa os, og som vi
							er ved at kvæles i.Der er en Del Mennesker der mener at jeg nærer et intenst Had til
							Metafysikken. Det kommer af den saakaldte Lovtale jeg for nogle Aar
							siden holdt over denne Videnskab, og som man snarere ansaa for at være
							en Ligprædiken. Men ved Metafysik forstod jeg en Liste over Fagudtryk og
							subtile Distinktioner som Disputats  deltagere misbruger paa Katedrene for at faa
							deres Modstandere til at gaa i Vandet. Men hvis man tager Ordet
							Metafysik i en anden Betydning, saa mener jeg at det er et Fag som en
							Filosof nok kan være bekendt at beskæftige sig med. Selv læser jeg tit
							metafysiske Bøger, skønt jeg maa indrømme at jeg ikke har gjort ret
							store Fremskridt i den Videnskab. Jeg støder nemlig paa Mysterier som
							trods al anvendt Flid til evig Tid vil blive ved med at være Mysterier
							for mig. Men jeg er nok klar over at visse Teologer og
							Kristendomsfilosoffer ikke synes at det er en saa forfærdelig vanskelig
							Sag; for de definerer med største Sindsro Engles og Aanders Væsen.
							Derfor siger Tertullian: »En hvilken som helst kristen Haandværker kan
							finde Gud og vise andre ham«. Saa synes jeg Simonides var mere beskeden.
							Da Hiero, Tyrannen over Sicilien, engang befalede ham at beskrive Gud,
							forlangte han en Dag til at tænke sig om. Lidt efter bad han om to Dage,
							og da han flere Gange havde fordoblet Antallet af Dage undrede Hiero sig
							over det og spurgte ham om Grunden. »Jo,« sagde Simonides, »jo mere jeg
							spekulerer, jo mere vanskeligt synes jeg Spørgsmaalet er.« Det vilde
							være rart hvis Dyrkerne af det fornemste filosofiske Fag vilde
							efterligne den Beskedenhed og Forsigtighed som Newton udviser i
							Matematikken, det vil sige at de skulde afholde sig fra Demonstrationer
							a priori og lade være med at definere Sjælenes og Aandernes Natur. Gid
							de vilde holde op med at undersøge Aandernes Egenskaber og spekulere
							over hvordan Sjæle er formet, hvordan de fungerer, hvordan de
							opretholdes, om de forplantes ved Børneavl, hvordan de tænker naar de er
							uden for Legemet, hvordan de ser ud, om de er skabt saadan som
							Skoleeleverne ser dem i Orbis Pictus eller er udelelige, om de har
							Udstrækning, om de er tredimensionale og saa videre. Gid de vilde holde
							sig fra disse Spekulationer, som plager Sindet og som bevæger sig paa
							Omraader hvor vi famler i Blinde, og vilde holde sig til Kendsgerninger
							og konkrete Ting. Gid de vilde udtale sig mere beskedent om de mest
							indviklede  Sager, hvis Natur
							det ikke gavner Mennesker at efterforske, og som Menneskehjerner ikke
							kan fatte. De skulde hellere med Digteren sige:Hvis ikke mit Tøj, som har Snavs i hver Fold,forhindred mig i det,saa kunde jeg vist paa langt nærmere Holdpaa Guderne titte.Virkningen af denne Forsigtighed vilde være at vi vilde faa i det mindste
							nogle faa visse Ting i Stedet for en uendelig Mængde af uvisse.Hvis du at gøre ukendt kendtved Tankens Hjælp tør haabe,gør du paa en intelligentManér dig selv til Taabe.Den polemiske eller systematiske Teologi har jeg givet mig saa lidt af
							med, at jeg nok vilde dumpe hvis jeg indstillede mig til teologisk
							Embedseksamen. Paa den anden Side har jeg et grundigt Kendskab til
							Jødefolkets og Kristendommens Historie, og jeg har med største Omhu sat
							mig ind i Kristentroens Grundsætninger. Desuden har jeg, ud fra den
							Overbevisning at det er et Menneskes Pligt at undersøge alt, læst
							skiftevis ortodokse og kætterske Bøger. Alt hvad England i vor Tid har
							udspyet imod Religionen har jeg gennemlæst. Men den Uro som Toland,
							Collins, Tindal, Woolston og Moralfilosoffen (the moral Philosopher) har
							fremkaldt i mit Sind, har andre, som kæmper energisk for Troen, haft
							Held til at faa Bugt med. Baade det mest kristelige og det mest
							ukristelige man kan forestille sig kommer nu til Dags hertil over Havet
							fra England. I Sammenligning med Woolston virker Hobbes og Spinoza sobre
							og tilbageholdende, saa groft og frækt raser han mod Religionen. At man
							læser den Slags Bøger bliver normalt lagt én til Last, fordi det er et
							Tegn paa at man render efter alt nyt; men det er ogsaa et Tegn paa at
							man har Omsorg for sin Sjæl og er bekymret for sin  Frelse. Vi berømmer dem der gennemgaar alle
							mulige Anstrengelser og Farer for at opdage ét eller andet ukendt Land;
							men vi misbilliger dem der i Bekymring for hvordan Tilstanden efter
							Døden er udforsker alle Veje og besejler alle Have for at naa til Havns
							i det forjættede Land. De fleste bliver, som Cicero siger, som af en
							Storm blæst hen i én eller anden Overbevisning, og saa bliver de
							hængende ved den som et Albueskæl paa en Klippeside. Den Slags Mennesker
							plejer man at lovprise; tit bliver de regnet for Helgener. Men den
							Lovprisning bliver ydet som Løn for Dvaskhed, Sløseri og Slaphed; for et
							Menneske som ikke synes det er Umagen værd omhyggeligt at udforske Vejen
							til den evige Lyksalighed, han er ikke meget andet end et Dyr. Men hvem
							kan gøre dette naar han bliver ved med at hænge i det samme Dynd? Og
							hvordan kan man kalde dem for troende som aldrig undersøger det de tror
							paa? Man kan bedre undskylde en Kætter som har gennemtænkt det hele end
							en troende som ikke har gjort det. Den der har den rette Tro uden at
							have tænkt Sagerne igennem og uden nogen Sinde at have tvivlet, han tror
							ved en Tilfældighed; og han kan kun haabe paa at faa Naaden ved en
							Tilfældighed. Men den der anspænder alle sine Sanser, vender hver Sten
							og prøver alle Vidnesbyrd for at finde frem til Sandheden, hans Forsøg
							er dog prisværdigt, selv om han ikke finder Sandheden; og han kan vente
							sig en mild Dom af den høje himmelske Dommer, som dømmer helt anderledes
							end Menneskene. Heraf kan man se hvor uretfærdigt vi bærer os ad naar vi
							fordømmer dem som omhyggeligt eftersøger Sandheden, det vil sige dem som
							ved at sammenholde slette og gode Bøger prøver paa at faa Sandheden
							frem. For Undersøgelse er Søgen efter Erkendelse, og Undersøgelsens Maal
							er at finde Sandheden. Da den logiske Tænkning fører fra det erkendte
							til det uerkendte, siger Cicero, saa kan jeg ikke forstaa hvordan det
							gaar til at de fleste hellere vil gaa galt i Byen og stædigt forsvare
							den Opfattelse de én Gang har forelsket sig i, end finde ud af hvad der
							med størst  Sikkerhed lader
							sig fastholde. Med dette for Øje afstaar jeg ikke fra at læse Bøger der
							angriber Religionen; og jeg har den største Respekt for dem som finder
							en Løsning paa Problemerne. Jeg er yderst tolerant over for dem der
							tager fejl; de eneste jeg ikke tolererer er de intolerante. Der er tre
							Religionsprincipper som jeg har bidt mig fast i: For det første ikke at
							tro paa noget som strider mod Sanserne og de almindelige Begreber, for
							det andet ikke at give min Tilslutning til noget Dogme som er i Modstrid
							med den Tro jeg bekender mig til, og for det tredje at forkaste alt hvad
							der strider imod Guds Egenskaber. Derfor vilde Dogmet om
							Transsubstantiationen være nok til at holde mig væk fra den katolske
							Nadver i al Evighed; for jeg hverken kan eller bør nægte at stole paa
							mine egne Øjne og Sanser. Hvis man giver Slip paa de almindelige
							Begreber bliver alt jo flydende, vagt og ubestemt. Derfor holder jeg mig
							paa tre Skridts Afstand af Læren om Intolerance, som de første
							Reformatorer bebrejdede Katolikkerne, fordi den ødelægger Grundlaget for
							den protestantiske Religion. Derfor faar jeg ogsaa Kuldegysninger over
							Dogmet om den absolutte Forudbestemmelse - det ser jo ud til at gøre Gud
							til Syndens Ophavsmand. Jeg er heller ikke enig med dem der uden Forskel
							fordømmer alle Hedninger, og som sender Sokrates, Epiktet, Aristides og
							andre fremragende Mænd lige lukt til Helvede. Jeg vil ikke have noget
							som helst at gøre med dem der tænker sig Gud. Dyrkelsen af en streng og
							umild Gud overlader saadan. Jeg tror paa en Gud som er algod og en Ven
							af Menneskeheden jeg til andre. Ud fra den samme Betragtning ligger jeg
							i evig Strid med dem der præker mod uskyldige Fornøjelser, siger at man
							bør hænge med Hovedet og betragter servil Frygtsomhed som en kristen
							Dyd. For hvad andet er det end at lave en god og mild Fader om til en
							streng og haard Herre og at skabe en evigt tordnende Jupiter eller en
							manikæisk Gud.I Definitionen af Fromhed er jeg uenig med dem der kalder den en Frygt
							for Gud; jeg kalder den en 
							Kærlighed til Gud forbundet med Ærbødighed. Følgen af denne forkerte
							Definition er at man ofte forveksler Mavesurhed med Fromhed. Efter min
							Mening skal Gud dyrkes med sønlig Kærlighed, ikke med slaveagtig Frygt.
							Desuden synes jeg disse Menneskers Strenghed er malplaceret; for de gør
							det vanskeligere at være kristen paa en Tid hvor saa mange nye
							Himmelstormere gør Oprør mod Religionen, tordner løs imod Gejstligheden,
							prøver at underminere Troen og erobre Himlen. Denne urolige Tilstand
							kræver snarere Tilbageholdenhed end Strenghed. En saadan klog
							Tilbageholdenhed udviser den engelske Gejstlighed, og med et saadant
							Skjold afviser den Fjendens Angreb.Søg ej at dæmpe ned den vilde Bakkantinde,thi derved vil du kun end mer ophidse hende.Jeg beder kun sjældent; for efter min Mening skal man ikke saa meget
							dyrke Gud ved Bønner som ved Handlinger, ved at lyde hans Bud og
							forbedre sin egen Maade at leve paa. Man ser Folk der beder hver Dag og
							synder hver Dag - det ser faktisk ud til at de fleste beder saa flittigt
							for at kunne synde ustraffet, eller synder saa flittigt for at kunne
							bede saa meget inderligere. Jeg taler ikke om Hyklerne, for deres
							Andægtighed er let nok at forstaa, men om den mekaniske Andægtighed hos
							dem der har afsat bestemte Tider til at bede og bestemte Tider til at
							synde. Dette har jeg længe ikke kunnet forstaa; for jeg saa at Antallet
							af Bønner og Salmer fordobledes sammen med Antallet af Synder, og at de
							to Fænomener saa at sige gik i Takt. Men nu er jeg endelig trængt til
							Bunds i Mysteriet, da jeg saa at nogle betragtede denne mundtlige
							Gudsdyrkelse som en Slags Godtgørelse de ydede Gud, eller som en
							Afregning med ham. Det er jo ikke særlig besværligt at bevæge Læberne,
							men et haardt Arbejde at tvinge sine Laster og Lyster; og saa vælger de
							det letteste i den Tro at man paa den Maade kan gøre sin Kristenpligt
							saadan saa som saa. Men saa risikerer de ganske vist  ogsaa at Gud kun gengælder deres
							Dyrkelse saadan saa som saa. Det er bedre at tie helt stille end at bede
							om Tilgivelse for Synder som man har tænkt sig snart at begaa igen.
							Derfor sagde Bion engang da han under et Stormvejr der truede hans Skib
							med Forlis fik Øje paa nogle Sømænd der bad indtrængende: »Ti stille,
							saa Gud ikke kan høre I er her.«Det er hvad jeg kan bebrejde andre og andre mig. Om de Principper jeg har
							fremsat er kætterske eller ej, det maa De og andre afgøre. Hvis det er
							et Kætteri, er det mit eneste. For i de fundamentale Trosartikler
							afviger jeg ikke det mindste fra den rette Kirkes Lære. Hvis jeg gjorde
							det vilde jeg sige det lige ud; for jeg synes ikke der er noget der er
							hæsligere og et Menneske og en Kristen mere uværdigt end Hykleri. De
							Anfægtelser der er opstaaet ved Læsning af forbudte Bøger betror jeg kun
							mine Venner; og ved deres Hjælp lykkedes det mig at overvinde de fleste
							Vanskeligheder. Men Livet er kort, oglænge er det siden jeg var ung;Haaret graaner, Gangen vorder tung -saa jeg synes nok det er Umagen værd at undersøge det hele til Bunds og
							at udforske selve Aabenbaringens Grundlag. Jeg er nok klar over at man
							gerne er ude efter dem der følger denne fromme Fremgangsmaade; men da
							Guds Domme er mere retfærdige end Menneskers, haaber jeg at denne
							Forskning, som udelukkende har sin Grund i min Bekymring og Omhu for det
							tilkommende, ikke vil blive taget unaadigt op af den himmelske Dommer.
							Jeg synes det er Synd for England, og jeg kan ikke lide den hæmningsløse
							Frækhed man dér angriber Aabenbaringen med, især da det ser ud til at
							Ondet breder sig fra Dag til Dag. Men jeg synes det er endnu mere Synd
							for Spanien, Italien og de andre Lande hvor Religionsfriheden
							indskrænkes og Tanken lægges i Lænker, hvad der fører til at de
							almindeligt antagne Dogmer bliver gjort suspekte, og en skjult og derfor
							saa meget mere frygtelig Ateisme  trænger sig ind i Sindene. I Spanien for
							Eksempel, hvor der tilsyneladende er lige saa mange Helgener som
							Mennesker, ser flere ud til at være kristne; i England er der maaske
							flere der i Virkeligheden er det. Englænderne spytter nemlig ud med hvad
							de har paa Hjerte, for de synes det er foragteligt at tænke ét og sige
							noget andet; men de andre hykler for Gud, enten det saa er fordi de er
							bange for at blive straffet eller de haaber at opnaa noget ved det, og
							de udbreder ofte med Ild og Sværd den Religion de paa Bunden ikke kan
							fordrage. Forestil Dem hvordan de to Folkeslag vil tage sig ud i Guds
							Øjne - han trænger jo ind i Hjertets lønligste Kroge. Lad paa Dommedag
							de Mennesker møde for Domstolen som af et fromt Hjerte har forsket i den
							hellige Skrift, men som paa Grund af deres svage Dømmekraft er kommet
							til de forkerte Resultater; og lad saa ogsaa de Mennesker møde som enten
							ikke har gidet tænke over dette vigtige Problem, eller som i deres
							inderste Hjerte griner ad den Religion som de officielt bekender sig til
							ogmed himmelvendte Øjne og gudelige Ordvil hykle en Fromhed som ej i Hjertet bor.Som sagt, lad dem fremstaa for Guds Domstol. Saa er det ikke svært at
							gætte hvad Dommen bliver,naar fra sin Stjerneborg paa Menneskenes Færdden høje Dommer ser, og dømmer hver især.Man kan se mange Eksempler paa hyklet Fromhed i Spanien, hvor denne
							hæslige Forstillelse gaar i Arv fra Forældre til Børn, og hvor man har
							afsløret Præster, Biskopper og selv Forhørsdommere som hemmelige
							Tilhængere af den mosaiske Tro.Jeg har bestemt ikke noget imod dem som ønsker at blive frelst; men jeg
							kan ikke fordrage dem der udadtil hos andre angriber det som de i deres
							inderste Sind finder rigtigt, eller som offentligt gaar ind for hvad de
							griner ad naar de er for sig selv. Det første er at fejle, og det er kun
								 menneskeligt; men det
							andet er aabenlyst at gøre Grin med Vorherre, og det kræver Straf. For
							at det ikke skal se ud som om jeg aabenlyst tager Kætterne i Forsvar,
							skelner jeg mellem dem der tager fejl i ond Tro og dem der gør det i god
							Tro. De første fordømmer jeg (for saa vidt som de i det hele taget
							eksisterer); de sidste har jeg Medlidenhed med, undtagen hvis de gør
							Propaganda for deres Fejltagelser, for saa maa man straffe dem for at
							have forstyrret den offentlige Ro og Orden. Kun fra det Synspunkt kan
							Intolerance undskyldes; for alt hvad der bringer Samfundsordenen i Ulave
							maa Samfundet undertrykke med sine Love. Derfor straffer Staternes
							Regeringer med Rette Mord, Røveri, Tyveri og lignende Forbrydelser, mens
							andre Fejl som Gerrighed, Utaknemmelighed, Graadighed, Ødselhed og gale
							Overbevisninger ikke bliver bragt for Retten hos dem, men kun sorterer
							under den guddommelige Domstol. Den hellige Skrift viser ogsaa at der
							før i Tiden har været Dødsstraf for at dyrke Afgudsbilleder. Men det var
							det jødiske Samfunds teokratiske Styreform der medførte dette; for at
							dyrke Hedningernes Guder var det samme som at gøre Oprør mod Gud,
							Jødefolkets Konge. At dyrke fremmede Guder var derfor for dem det samme
							som at forkaste deres eget Samfunds Øvrighed, hvad der uvægerlig maatte
							føre til Samfundets Ødelæggelse. Derfor blev der ogsaa tit slaaet haardt
							ned paa mindre Forbrydelser, mens de større gik fri for Straf, hvis de
							var mere af teoretisk end praktisk Art. Derfor tolererede man
							Saddukæerne, som ikke troede paa Opstandelsen og paa Tilstedeværelsen af
							Aander, mens andre fik Dødsstraf for den mindste Forsømmelse af
							Ceremonierne. Man ser heraf hvem det er jeg ikke synes man bør vise
							Tolerance overfor; det er nemlig udelukkende dem som er Tilhængere af
							Ideer der er vendt imod Statsmagten. Man bør ikke vise Tolerance over
							for Katolikker, for de er selv intolerante og søger baade ved Magt og
							List at udbrede deres Lære. Og man bør ikke vise Tolerance over for
							Religionsfanatikere, for de nægter  at aflægge Lydighedsed og kaster et
							Samvittighedens Slør over deres Obsternasighed.Matematikken har jeg ikke givet mig af med. Men jeg har interesseret mig
							meget for Himmellegemernes Fysik og har læst alt hvad der er skrevet om
							dette Emne, for saa vidt som jeg kunde kapere det. Jeg er i Tvivl om
							hvorvidt det er Newtons eller Descartes' Teorier der er de rigtige, saa
							jeg har ikke sluttet mig til nogen af dem. Dog kan jeg ikke faa
							Descartes' Hvirvler ud af Hovedet; hans Hvirvelteori er jo saa let at
							selv Børn og gamle Kællinger kan indse at Solens Omdrejning nødvendigvis
							maa faa en saadan Virkning. De uvidende og ulærde betragter derimod
							Newtons Tiltrækningskraft som én eller anden Form for magisk Kraft og
							har svært ved at begribe hvordan Solen, der udsender saa mange
							Ildstrømme, samtidig kan tiltrække Planeterne, da det jo er
							naturstridigt at kunne puste og suge ind paa én Gang. Da Descartes'
							Teori er mere sandsynlig og meget lettere at forstaa, og da vi ikke kan
							finde mere sandsynlige Aarsager til Planeternes Cirkelgang, saa mener
							jeg at vi skal holde fast ved denne Teori. Hvis der saa viser sig
							Fænomener som synes at modbevise den, som for Eksempel Kometernes
							elliptiske Baner, saa maa det henføres til andre Aarsager som vi ikke
							har fundet frem til, eller til særlige Egenskaber ved Kometerne. Jeg vil
							ikke udtale mig mere om dette Emne, for det er jeg ikke kompetent til.
							Kun dette ene: Kometernes Anomali strider ikke mindre mod Newtons System
							end mod Descartes' Hvirvelteori. Hvis man nemlig spørger hvorfor
							Kometerne bevæger sig ligeud, mens de andre Himmellegemer roterer i en
							Cirkelbevægelse omkring Solen, saa kan man drille Newtonianerne med et
							lige saa vanskeligt Spørgsmaal, nemlig: Hvordan kan en Komet, naar den
							er kommet i Nærheden af Solen, igen fjerne sig og gaa tilbage ad samme
							Vej? For hvis Solen tiltrækker Himmellegemerne, saa vil den, hvis en
							Komet kommer i Nærheden af den, helt optage denne i sig paa Grund af
							Tiltrækningskraften. Newton har imidlertid forudset  Indvendingerne mod Tyngdeloven og
							lader det derfor staa enhver frit om man vil kalde det Tiltrækning eller
							Frastødning. Men det ændrer jo ikke selve Sagen. Man maa beundre denne
							højt begavede Mands Beskedenhed; for selv om han havde en saa uendelig
							dyb Indsigt, indrømmede han dog at der findes Mysterier som den
							menneskelige Forstand ikke kan trænge til Bunds i. Eftertidens
							Matematikere har øst af Newtons Kilder naar de skulde vande deres egne
							Haver, mens mange af Descartes' Tanker er blevet forældede.Kvæstorembedets Pligtarbejder afbryder mig ofte i de Studier som mine
							naturlige Tilbøjeligheder driver mig til. Jeg maa nemlig tit tilbringe
							hele Dagen med kedsommelige Sager, at underskrive Embedsskrivelser, føre
							Regnskaber og skrive et Væld af ganske ulitterære Breve. Desuden tager
							mit Gods ogsaa en Del af min Tid. Som De ved købte jeg for nogle Aar
							siden en Gaard paa Sjælland ved Navn Brorup. Jeg bliver plaget med evigt
							Vrøvl fra Bønder og Naboer. Dette distraherer mig dog mere end det
							egentlig lægger Beslag paa min Opmærksomhed. Jeg passer godt paa ikke at
							blive rodet ind i de Retssager som følger med Godsejerværdigheden. Hvis
							der opstaar Stridigheder, prøver jeg paa at bilægge dem i Mindelighed;
							men man kommer ikke langt ved at optræde paa den Maade paa Landet. De
							landlige Forhold kræver at man omstiller sig til en anden Livsform og en
							anden Væremaade. I Byen lever jeg en intellektuels enkle, ubekymrede
							Tilværelse; men naar jeg tager paa Landet er jeg forberedt paa
							Slagsmaal. Filosofi og Moral deponerer jeg i Acciseboden uden for
							Vesterport, indtil jeg kommer tilbage. Paa den Maade har jeg i hele min
							Tid som Godsejer ført et Dobbeltliv, som intellektuel i Byen og som
							kampberedt Krigsmand paa Landet. I Byen bekæmper jeg mine Modstandere
							med Ord, paa Landet med grovere Midler. Jeg prøvede ganske vist i
							Begyndelsen at undgaa Ballade ved at optræde høfligt og venligt og at
							tigge mig til Fred; men Erfaringen lærte mig snart at det kun irriterede
								 Bønderne, saa nu tager
							jeg hellere Juraen end Filosofien til Hjælp i min landlige Tilværelse.
							Mine Naboer troede jeg altid sad dybt begravet i Bøgerne og at de uden
							Fare kunde genere mig og gøre Nar af mig op i mit aabne Ansigt. De
							prøvede derfor ved Smigren, Trusler og andre Fif, som Folk paa Landet er
							Mestre i, at finde ud af hvordan jeg var, og hvor stor Taalmodighed de
							kunde vente sig fra min Kant; men da de saa at jeg ikke fandt mig i hvad
							som helst, men passede paa mine Sager, saa sluttede de først
							Vaabenstilstand og snart efter Fred. Som Landmand har man mange
							Oplevelser som nok kan tage Modet fra én, og man faar Gang paa Gang
							ubehagelige Meddelelser, som for Eksempel atStuden for Ploven er segnet, af Sygdom er Gederne døde,Misvækst tilintetgør éns Haab om Godaar og Grøde.Men samtidig har man mange Glæder og Fornøjelser ud af det; for efter min
							Mening er der intet der er morsommere, mere agtværdigt og mere passende
							for en intellektuel end Landbrug. Og desuden kan jeg bedre lide
							Bøndernes Vittigheder og deres uforstilte Snakkeri end de lærdes
							velfriserede Taler. Alting var i Forfald da jeg blev Ejer af denne
							Gaard; men efterhaanden kom der Orden i Roderiet, det forfaldne blev
							genopbygget, og nu blomstrer alting saa det er lige til at blive
							misundelig over. Hver Gang jeg tænker paa dette og sammenligner Tingenes
							nuværende Tilstand med den forrige, bliver jeg gennemstrømmet af Glæde.
							Jeg er glad over at jeg paa en vis Maade har gjort min Pligt som god
							Borger, at jeg midt i denne Mængde af Nedbrydere der lader deres
							Ejendomme forfalde og alt blive ødelagt har faaet Skik paa en grov,
							uformelig Masse og har forbedret Levevilkaarene for Bønderne, der før i
							Tiden maatte slide og slæbe uden at faa noget ud af det.Jeg føler nu for Alvor de Ubehageligheder som plejer at ledsage
							Alderdommen. Før var jeg fuld af Gaapaamod,  nu er jeg blevet ængstelig. Det jeg tidligere
							gerne gav mig af med, undgaar jeg nu. Før var jeg selskabeligt anlagt,
							nu vil jeg helst være alene. Før var jeg fuld af Humør, nu er jeg
							gnaven, lige som mit før saa glatte Ansigt nu er blevet rynket. Hvad jeg
							før var glad for kan jeg nu ikke fordrage; før kunde jeg blive helt
							betaget af god Musik; nu lader selv den dejligste Koncert mig kold. Og
							hvad der er det sikreste Tegn paa at Alderdommen nærmer sig, jeg
							foretrækker nu Smaasludder frem for lærde Forelæsninger. Hvis nogen
							begynder at snakke om de allervigtigste Ting, som for Eksempel om Krigen
							mellem Tyrkerne og Perserne, om Tripelalliancen, om den pragmatiske
							Sanktion, om Kejser- eller Pavevalget og andet af den Slags som før fik
							mig til at spidse Øren, saa gaber jeg og hører i Stedet efter dem der
							snakker om Hverdagsting som Nabostridigheder, Nedkomster, Forlovelser,
							Bryllupper, Tab af Jomfrudom og saa videre. Som et helt sikkert
							Alderdomstegn har mine Venner lagt Mærke til at jeg i høj Grad lader mig
							gaa paa af ubehagelige Nyheder, Tab, og Trusler fra mine Fjender, og at
							jeg hver Gang jeg kommer ud for noget jeg ikke er vant til kommer til at
							ryste over hele Kroppen som om jeg havde set et Spøgelse. Denne Fejl er
							der ogsaa nogle der har bemærket hos mig i min Ungdom og min bedste
							Alder; derfor mente de at det var en Tilsnigelse at jeg kaldte mig
							Filosof. Jeg maa indrømme at jeg aldrig har vist mig som Filosof i det
							praktiske Liv. Jeg har ogsaa aabent og ærligt sagt at jeg er tilbøjelig
							til at blive vred, at fare op og andet som man ikke bør gøre. Vanen, som
							ellers plejer at give Folk haard Hud paa Sjælen, har ikke gjort mig
							stærk nok til at modstaa alle Skæbnens eller Naturens Angreb. Men jeg er
							nok klar over at man ved Filosofiens Hjælp kan afværge baade Smertens
							Stik og Skæbnens Lyn, og lære at regne dem for ingenting. Derfor læser
							jeg tit Filosoffernes Bøger; jeg ser at hver Side vrimler af Argumenter
							og Fornuftgrunde; jeg ser saa vældige Mængder af Eksempler at der
							simpelthen ikke kan dynges flere oveni - og dog er  jeg ved alt det Læseri ikke kommet saa vidt at
							jeg kan holde pludselige Raserianfald nede.Der er ganske vist nogle Filosoffer der siger: Hvad man kan holde op med
							kan man ogsaa lade være med at begynde paa. Men man har ingen Kontrol
							over sine umiddelbare Reaktioner; og ingen kan undgaa at tabe Fatningen
							naar der sker uventede Ting.Thi ræddes kan enhver, den vise Mand som Taaben;for Rædslens første Stød hver Hjerte-dør staar aaben.Dog rammer den ej éns: den slaar den vise Mand,men nedslaar Taaben, at han ej sig rejse kan.Derfor kan det ikke nytte at prale af at man er flegmatisk og at bilde
							sig ind at man kan rive alle Følelser ud af sit Sind; for vi Mennesker
							er nu engang ikke lavet af Stok og Sten. Det første Lidenskabsudbrud
							overvælder selv de mest filosofiske Gemytter, især hvis det kommer bag
							paa én; men hvis man paa Forhaand tænker over hvilke Ulykker der kan
							ramme én, virker de ikke saa slemt naar de indtræffer. Derfor siger
							Digteren:Den Sorg jeg ikke har forudsetskal ikke finde mig uberedt.Ingen kan altsaa hindre Lidenskaberne i at opstaa, saa man maa undskylde
							de Mennesker hvis Væsker ved en pludselig Ophidselse sætter en Gæring i
							Gang i Kroppen. Naar disse Væsker plager mig, mærker jeg Gæringens Kraft
							og mit Sind kan ikke blive roligt før Blodet holder op med at bruse
							efter det første Anfald, og de spredte Stumper af min splittede Sjæl
							tvinges paa Plads igen. Det nytter ikke at prøve paa at slaa en Feber
							ned ved at læse Sokrates eller Cicero eller Seneca. Men naar Stormen har
							raset ud og Smerten ikke er saa slem mere, saa hjælper de Midler der
							forhindrer Tilbagefald. Naar min hede Hjerne er ved at afkøles, og jeg
							er ved at blive til et Fornuftvæsen igen, saa ler jeg ad min egen
							Taabelighed og styrker mit Sind for at det ikke skal lade sig nedslaa af
							det Vanvid  det har været
							slaaet med. I dette Tilfælde har Filosofien Effekt, saa at jeg med
							Cicero kan sige: Lige som der findes mange Slags Modgift mod Slangegift,
							og lige som Udholdenhed og Flid hjælper mod Fattigdommens Ulykker og
							Skamfølelse og Blufærdighed mod Overdrivelser i det seksuelle, saaledes
							har vi som Gave fra Forsynet faaet Filosofien til Hjælp mod Smertens
							Stik. Det er en Mand nok at hindre Ondet i at faa Magt igen naar det er
							svækket; men man maa overlade det til Kvinderne at lade sig slaa ud af
							Sorg. Det er dette Digteren mener naar han siger:Gaar Verden dig imod, saa band!At hyle og at græde,det passer ikke for en Mand.Lad Kvinder Øjne væde!I de foregaaende Breve har jeg aabent fortalt om mine aandelige
							Skavanker. Nogle af dem har Tiden nu faaet Bugt med; men til Gengæld er
							der stødt nye til med Alderen. Tiderne ændres og vi med dem; ofte dukker
							der en ny Skavank op naar man faar Has paa en gammel. Men stort set er
							jeg baade i Fortrin og Fejl den samme som jeg altid har været.Jeg har sagt at jeg før var fuld af Gaapaamod, men nu er blevet ængstelig
							paa Grund af min Alder. Der er dog blevet nogle Rester tilbage af mit
							gamle Mod, og af og til viser de sig. Jeg forsvarer mig stadig tappert
							imod mine Fjenders Angreb. Jeg er kun bange for de hellige, som
							udfordrer mig mens de holder Troen op for sig som et Skjold. Bare jeg
							ser dem smider jeg skælvende Vaabnene fra mig og flygter hundeangst. Jeg
							ved af Erfaring hvor frygtelig de himmelske Hærskarers Vrede er, hvor
							vedholdende deres Had er, og hvor stort et Held de altid har i Krig.Med Teologer jeg kun nødig diskuterer,og falder én mig an, jeg angst kapitulerer.En arrig Buldog mig indgyder mindre Skræk.Jeg gir ham Ret i alt - og ser at komme væk.Jeg har aldrig kunnet fordrage Hykleri, og jeg er stadig næsten for
							aabenhjertig. Alligevel er der nogle der mener at jeg har fedtet for
							Kvindekønnet i mine Skrifter. Hvis man undersøger hvad jeg har skrevet
							til Fordel for Kvinderne, saa vil det fremgaa at jeg ikke har spillet
							Rollen som Spytslikker, men som retfærdig Dommer og Forsvarer. Jeg har
							sagt at de fleste af de Fejl som paastaas at være særegne for
							Kvindekønnet, ikke er medfødte, men er en Følge af Undervisningen, og at
							Natur ofte forveksles med Opdragelse. Jeg har sagt at man vilde se de
							fleste Kvinder prydet med de gode mandlige Egenskaber, hvis de fra deres
							Barndom var blevet opdraget som Mænd. Jeg har sagt at de fleste af de
							Rettigheder, som Mændene regner for deres, mere bygger paa Konvention
							end paa Naturens Lov. Jeg har paavist at man bør lægge mere Vægt paa
							gode Egenskaber end paa Navne, og at Kvinderne ikke kun paa Grund af
							deres Køn bør udelukkes fra alle de Erhverv der kræver Hjerne. Man har
							jo set Eksempler paa at der findes gode Hoveder blandt dem, som baade
							kan klare deres egne Sager og beklæde offentlige Embeder. Jeg fedter
							altsaa ikke for Kvindekønnet, men jeg maaler begge Køn med samme Alen
							uden at diskriminere. Hvis jeg for Eksempel havde opdaget at en Søster
							bedre kunde holde paa en Hemmelighed end hendes Broder, saa vilde jeg
							fortælle hende og ikke ham om mine Planer; hvis jeg havde opdaget at hun
							var dygtigere i Forretningssager vilde jeg følge samme Fremgangsmaade.
							Og den der ganske upartisk giver enhver sit kan ikke siges at fedte for
							nogen. Det kan man snarere sige om dem der logrer for sig selv og for
							deres eget Køn og i Tale og Skrift forfølger og angriber de vaabenløse
							Kvinder. De fleste holder med den sejrende Part; og saa er man jo ogsaa
							paa den sikre Side. Jeg holder med de besejrede og underkuede; det er
							mere fair. Det er kun ud fra denne  Betragtning at jeg optræder som Beskytter for
							det andet Køn -paa anden Maade har jeg aldrig hengivet mig til det. Det
							kan mine ensomme Nætter og mit Ungkarleliv bære Vidnesbyrd om. Mine
							Venner prøver tit paa at faa mig til at gifte mig. Saa driller jeg dem
							ved snart at sige at jeg ikke er dygtig nok til Eksperimentalfysik,
							snart at jeg er ved at blive gammel. Jeg plejer at argumentere saaledes:
							Før jeg blev fyrre kunde jeg ikke forsørge en Kone, og siden den Tid har
							jeg ikke kunnet fornøje en Kone. Før var jeg bange for ikke at kunne faa
							nok i Gryden; nu er jeg bange for at faa mere end nok i Panden. Det er
							en ond Skæbne som jeg deler med de fleste af mine Landsmænd, som ikke er
							i Stand til at gifte sig før de bliver for gamle og nærmer sig
							Aldersgrænsen. Hvis jeg i min Alder skulde se mig om efter en Kone, saa
							skulde det ikke være for at jeg skulde gifte mig med hende, men for at
							hun skulde trække rundt med mig. Det er det Slør jeg plejer at kaste
							over min Ungkarletilværelse. Den egentlige Grund er nu nok at jeg er for
							kræsen og pernittengrynsk af mig. Jeg er bange for huslige Bekymringer
							og for andre Smaatterier som andre tager sig let, men som jeg ikke kan
							holde ud. Hvis jeg skulde gøre mine Hoser grønne, vilde jeg desuden
							aabent fortælle om alle mine Fejl og Mangler. Og selv om de for de
							flestes Vedkommende er ret ubetydelige, saa er der dog saa mange af dem
							at de vilde skræmme enhver Pige eller Kone fra at indgaa Ægteskab med
							mig. Det er ikke ret længe siden at der var en Kone der spurgte mig om
							jeg havde forpligtet mig til at leve i Cølibat i al Evighed. Jeg svarede
							at jeg ikke havde forpligtet mig, men at der var mangt og meget der
							bandt mig til Ungkarletilværelsen, og at desuden visse Forestillinger
							holdt mig fra at gifte mig, selv om jeg ellers skulde faa Lyst. Saa
							sagde hun: »De Ubehageligheder som følger med Ægteskabet bliver opvejet
							af uendelig mange Behageligheder. En god og dygtig Kone hjælper én over
							mange Fortrædeligheder og paatager sig helt eller delvis de huslige
							Bekymringer.« Saa gav hun sig til at udbrede sig om  Ægtestandens Herligheder, som er saa
							mange og saa vældige at de spreder alle Skyer og let faar alle
							Ubehageligheder til at forsvinde. Jeg svarede at en tresaarig Mand kun
							vilde faa Ægtestandens Kvaler at føle, men ingen af dens Glæder. Da hun
							saa bad mig fortælle hvad det var for Kvaler jeg var mest bange for,
							spurgte jeg hende om hun snorkede. Ja, sagde hun, hun snorkede slemt.
							»Bare den lille Ting,« sagde jeg, »vilde jeg regne for Skilsmissegrund.«
							Med disse Ord gik jeg, og hun var ved at revne af Grin.Af disse Grunde lever jeg som Ungkarl; og det bliver jeg nok ved med,
							hvis jeg ellers faar Lov til at leve ret meget længere. Jeg planter
							Træer for at det i det mindste skal se ud til at jeg har bidraget lidt
							til Jordens Grøde. Jeg skriver ogsaa Bøger, da jeg ikke kan lave Børn,
							og gør paa den Maade en Del af min Pligt, da jeg ikke kan gøre den fuldt
							ud. Vi kan ikke allesammen klare det hele. Jeg priser den Borger der til
							Gavns kan udøve begge disse Pligter; for den ene skal gøres, det andet
							maa ikke forsømmes. Jeg har fortalt hvorfor jeg lever dette ensomme Liv,
							for at man skal holde op med at plage mig af den Grund. Der er ogsaa
							andet som mine Venner bebrejder mig; men hvis de kendte Grundene til det
							holdt de nok op med at være paa Nakken af mig. Saa vilde de indrømme at
							jeg som Regel gør hvad jeg gør efter moden Overvejelse, ikke af et
							tilfældigt Lune. Jeg strør om mig med Vittigheder og udgiver
							humoristiske Skrifter som en Medicin til Sindets Lægedom, naar jeg er
							deprimeret. Jeg spiser kun lidt, fordi en beskeden Levevis er det
							sundeste for mig. Jeg lever tilbagetrukkent og ser ikke mange Mennesker,
							fordi Ro er Næring og Lise for min Sjæl - jeg er aldrig mindre ensom end
							naar jeg er alene. Jeg har ingen Tjener, for saadan én betragter jeg som
							et husligt Onde og et ubekvemt Stykke Inventar. Jeg gaar til Fods for
							mit Helbreds Skyld, og endelig lever jeg som Ungkarl fordi jeg har paa
							Fornemmelsen at jeg ikke vilde kunne holde Ægteskabets Ubehageligheder
							ud. Den der faar sig en Kone har de  Besværligheder alle andre har, plus dem der
							plager hans Kone og øvrige Familie; hans Sind og Tanke kan jo ikke
							fjerne sig fra hende som han er forenet med ved Ægteskabets snærende
							Lænke.De undrer Dem over at jeg, som holder saa meget af Ensomhed og Ro,
							hellere vil bo i Byen end paa Landet. Men det er netop min Trang til Ro
							der holder mig fast i Hovedstaden, hvor jeg lever som en Eneboer. I
							Landsbyer og Provinsbyer plages man af Klikevrøvl, ondsindet Sladder og
							andre Ubehageligheder, som ikke forekommer saa ofte i de store Byer. Dér
							er man nemlig saa optaget af sit eget at man ikke saa tit stikker Næsen
							i andres Sager. Paa Landet giver den megen Frihed Folk Stof til
							Stridigheder og indbyrdes Drillerier.Let raadner Vandet jo,naar det forbli'r i Ro.Det har jeg oplevet i den Egn hvor min Gaard ligger; dér maa jeg leve
							endnu mere forsigtigt end i selve Hovedstaden.Jeg har altid været en Forkæmper for Tolerance, og af den Grund er jeg
							blevet skældt ud af nogle alt for strenge Teologer. De hænger endnu
							stivsindet ved Intolerancens Principper, som selv mere moderate
							Katolikker nu er bange for aabenlyst at forsvare. De mistænker mig for
							at gaa i Brechen for visse af vor Tids Mennesker, som efter hvad man
							mener, i Hemmelighed forkaster de hellige Ceremonier. Men lige siden jeg
							kom til Skels Aar og Alder har jeg ment at Tolerance var en sand kristen
							Dyd, som var i Overensstemmelse med Jesu Lære og den evangeliske Tros
							Læresætninger. Det fremgaar af forskellige Formaninger der findes rundt
							om i mine Værker fra de sidste tyve Aar. At fravige dette Princip er
							intet mindre end at undergrave den protestantiske Tros Grundvold og at
							udsætte os selv for de Angreb vi i sin Tid rettede mod Katolikkerne.
							Desuden bliver Jesu Morallære, som selv Religionens bitreste Fjender
							kalder fremragende, og som 
							ingen vover saa meget som at mukke imod, urimelig og ringere end
							samtlige Filosoffers Lærdomme, hvis Skriftstedet compelle intrare - nød dem til at gaa ind - tages
							bogstaveligt.Der er nogle der har fundet ét og andet frem i mine Skrifter som kan gøre
							Præsterne gale i Hovedet; og de mener derfor at jeg ikke er i Kridthuset
							hos Gejstligheden. Men dér tager de Fejl. For jeg viser Præsterne som
							Ordets Forkyndere al rimelig Ærbødighed. Hvis de er gode Mennesker synes
							jeg de har fortjent baade Ærbødighed og Kærlighed. Hvis de ikke er det,
							saa viser jeg dem alligevel Ærbødighed i det Ydre, fordi de beklæder et
							saa helligt Embede. Paa den Maade følger jeg en gammel Kones Eksempel.
							Da Præsten steg ned af Prædikestolen sagde hun til ham: »Tak for de
							fromme og reelle Leveregler De har givet os. Gud give at Deres Liv maa
							svare til Deres Lære!« Gott gebe Ihnen die Gnade, dass Sie Selbst
							darnach leben mögen. Jeg slutter mig heller ikke til dem der evindeligt
							skraaler mod Præsterne i den store Skuespillerstil og paastaar at deres
							Indtægter skal sættes ned. De skal efter min Mening have saa meget at de
							kan leve pænt og ordentligt af det. Man skal nemlig passe paa at de ikke
							paa Grund af Fattigdom skal blive til Grin som Tiggermunkene eller
							forfalde til ad anden Vej at skaffe sig Indtægter der er mindre
							hæderlige og ikke deres hellige Embede værdige. For hvis de bliver
							fattige og lever af Smuler fra andres Bord, kan de næppe yde hvad der
							skal ydes i deres Embede. - De Mennesker tager altsaa fejl der mener at
							jeg er Præstehader. Jeg undgaar bare dem som med Urette kalder sig
							hellige for at kunne skade ordentlige Mennesker paa deres gode Navn og
							Rygte. Men tilbage til Sagen.Der er ogsaa nogle som bebrejder mig at jeg ikke har talt ærbødigt nok om
							Universiteterne og de lærde Selskaber. Det var især fordi det saa ud som
							om jeg, der jo selv er Universitetsmand, som en slet Fugl beklikkede min
							egen Rede. Men det er ikke om Studierne men om  Maaden at studere paa jeg strides med de andre
							Universitetslærere. I min Underjordiske Rejse henviser jeg
							Disputereøvelser til Cirkus. Jeg er Modstander af visse akademiske
							Ceremonier som Folk griner ad; jeg gør Nar af de intellektuelle
							Krumspring og de Studeringer uden Bund i Virkeligheden som er Hovedsagen
							ved visse Læreanstalter. Dog rammer denne Kritik ikke Videnskaben selv,
							men Videnskabsmændenes Fejl. Den viser snarere at jeg har virkelig
							Interesse og Respekt for Videnskaben; den antyder at jeg er ængstelig
							for at den skal blive til Grin og blive foragtet fordi Forskningen er
							kommet ind i en Blindgyde, og paa Grund af Ceremonierne, som næsten er
							Klovnforestillinger. Det er en alvorlig Indvending mod nogle af de
							akademiske Love at de stammer fra Middelalderen. Vi undrer os jo over
							denne Tidsalders Uvidenhed og kan ikke lade være med at le naar vi læser
							om dens Skikke, Ceremonier og Videnskabelighed. Alt syder og bobler;
							Katedre og Auditorier runger af dundrende Støj - og naar saa det hele er
							overstaaet er der ikke kommet noget som helst ud af det. Derfor har jeg
							tit ønsket mig en Forandring som var vor Tid værdig. Jeg kunde ønske mig
							at Larmen blev forvandlet til Stilhed og Snakkeradset til Tænksomhed.
							Jeg kunde ønske mig at man i Stedet for forelæsende Magistre og Doktorer
							havde lige saa mange Svarere, det vil sige Folk der ikke valgte og
							forsvarede Teser efter eget Skøn, men besvarede Spørgsmaal fra
							Studenternes Side. Saadan en Ordning vilde medføre to Goder: Tilhørerne
							vilde faa at vide hvad de ønskede at vide, og ingen vilde paatage sig
							Undervisningsarbejdet før han var helt udlært til det, og før han var
							naaet til Modenhed i den Videnskab han paatog sig at docere.Man kunde have ønsket at der paa Renæssancetiden havde været to Luthere,
							dels den teologiske Luther, dels en statsforfatningsmæssig og
							videnskabelig Luther, der paa det verdslige Omraade kunde have udrettet
							det samme som Luther gjorde paa det kirkelige ved til Bunds at  udrense den middelalderlige
							Surdejg og helbrede de Vildfarelser den Tids Taagetænkning havde skabt.
							For der er endnu meget at reformere. Man har jo kun stynet
							Vildfarelserne, ikke rykket dem op med Rode. De Universiteter der
							stammer fra Middelalderen trænger til Forbedringer, saa at Videnskaberne
							kan dyrkes med mindre Postyr og større Nytte. De Akademier der i den
							sidste Tid er blevet grundlagt i Frankrig og England viser at det er
							nødvendigt at lave om paa det hele. Deres Love staar i Modsætning til
							Lovene ved de Universiteter hvor de unge studerende skal sværge ved
							deres Lærers Ord, hvor man ikke faar uddannet og forbedret sin Tanke,
							men snarere fordærvet sin Smag, og hvor man lærer en Masse som man snart
							efter skal have Ulejlighed med at glemme igen. De der strømmer til
							Universiteterne som til Markeder for gavnlig Viden, kommer tilbage
							belæssede med alt muligt Kram. De er nok mere lærde, men ikke bedre
							eller mere kultiverede; for deres gamle Fordomme er snarere taget til
							end taget af, og det er ellers det der bør være Forskellen mellem
							studerede Folk og Manden paa Gaden. De gamle Fordomme maa udryddes og
							Studenternes Hjerner maa renses fuldstændig før man læsser Lærdom paa
							dem. Hvis man ikke sørger for dette, saa tror de at intet er sandt, med
							mindre de kan henføre det til den Trosretning de engang i Fortiden har
							sluttet sig til.Man ser altsaa at det kun er paa Grund af nogle Vittigheder som findes
							hist og her i mine Skrifter at man uforskyldt har anklaget mig for at
							hade al Videnskabelighed. Men mit Slid og Slæb, de mange Værker jeg har
							udgivet og de Præmier jeg har udsat for at faa andre til at skrive tyder
							da snarere paa Interesse end paa Ligegladhed, snarere paa Ærbødighed end
							Foragt. De der tror jeg skriver for Pengenes Skyld tager Fejl. Jeg har
							nemlig faaet Tilbud om andre Beskæftigelser hvor jeg med mindre Besvær
							kunde have skaffet mig flere Penge; og den Omhu jeg har udarbejdet mine
							Værker med viser klart nok at jeg ikke har skrevet af Lyst til at tjene
							Penge. Jeg har givet Slip 
							paa de mest lukrative Indtjeningsmuligheder, fordi jeg mente at de vilde
							ligge i Vejen for mit Skriveri; for efter min Mening er al den Tid
							spildt som ikke bliver anvendt paa bogligt Arbejde.Trods al denne brændende Trang til Studeringer er det dog som om jeg ikke
							har faaet udrettet noget som helst; og selv om der er nogle der siger at
							jeg er flittig, mener jeg dog selv at jeg har været frygtelig doven.
							Hvis man skal sammenligne mig med andre, som er Kraftmænd, saa maa jeg
							rødme over min egen Søvnighed og Dorskhed. De evindelige Sygdomme der
							plager mig er en Bremse paa min Arbejdslyst. Det er især Hovedpine der
							faar mig til at indstille Arbejdet. Hovedpine er en Gene for alle
							Mennesker, men mest for Folk der giver sig af med litterært Arbejde. Da
							vi Mennesker alligevel ikke kan undgaa Sygdomme vilde jeg, hvis det stod
							i min Magt at fordele dem, overlade Hovedpinen til Kvinder og Mennesker
							der ikke har Hjernearbejde, eller til daarlige Forfattere, som her er en
							ubehageligt stor Mængde af.Hvis jeg har gjort noget rosværdigt inden for Litteraturen, saa er det at
							jeg har bestræbt mig paa at bekæmpe Smagen for det banale og det
							pedantiske. Jeg fik tidligt Kendskab til fransk og engelsk Litteratur og
							forsøgte at udtrykke mig elegant frem for at skrive lærd. Og jeg kan
							sige uden at prale at jeg næsten er den første her til Lands som i
							Stedet for tørre og rodede Annaler har skrevet ganske velordnede
							Historiebøger; og Interessen for Moralfilosofi, som hidtil har ligget
							under Mulde her i Norden, har jeg saa at sige opvakt fra de døde. Der er
							nogle der anerkender dette og roser mine Forsøg. De undrer sig bare over
							at jeg, en aldrende, sat og sygelig Mand, forfalder, som de siger, til
							Barnagtigheder og prøver mine Kræfter paa humoristiske Digte og muntre
							Komedier. Men det er netop mine fysiske og psykiske Sygdomme der tvinger
							mig til at beskæftige mig med den Slags som en Slags Medicin. Jeg vil
							forøvrigt ikke fraraade andre at prøve det samme Lægemiddel. Der var
							engang en Mand der 
							bebrejdede mig at jeg gav mig af med saadan noget. Han sagde: »Hvorfor
							skriver De Vittigheder naar De lever saadan et trist Liv?« Jeg svarede:
							»Hvorfor er Deres Skrifter saa bedrøvelige og skrækindjagende naar Deres
							Liv er saa farceagtigt?«Mine legemlige Skrøbeligheder har nok afbrudt mig i mine Studier og mit
							Arbejde, men samtidig har de paa en vis Maade været til Gavn for dem. De
							Onder som konstant plager mig har nemlig tvunget mig til at leve næsten
							som Eneboer, saa at jeg lever isoleret i en By der er fuld af Uro og
							Forlystelser, midt i Politikkens og Hoflivets Hurlumhej, midt i Klangen
							af Trompeter og Trommer og utallige andre Gener som plejer at forstyrre
							intellektuelt Arbejde, og som anses for uundgaaeligt i Handelsstæder og
							Fæstningsbyer. Jeg slider ikke de store Mænds Trapper; for siden jeg var
							ung har jeg været tilfreds med min Plads i Tilværelsen og har blæst paa
							den Overfladeglans og de tomme Titler som andre jager efter. Hvis de
							store sammen med Titler, Æreshverv og andre Herligheder ogsaa uddelte
							legemlig Sundhed, saa vilde jeg til Stadighed antichambrere hos dem som
							Ansøger; men da det ikke er Tilfældet holder jeg mig hjemme og dyrker
							kun mine Bøger. Naar jeg bærer mig saadan ad mener jeg det er fordi den
							engelske Folkekarakter har smittet af paa mig. Før i Tiden sagde
							Englænderne tit om mit Ansigt: »He looks as an Englishman«, han ser ud
							som en Englænder. Men mit Sindelag er endnu mere engelsk. Jeg holdt af
							dette Folkeslag, og de holdt af mig. Jeg lignede dem meget i Væremaade
							og Interesser; for jeg siger min Mening lige ud, og jeg slutter mig ikke
							til nogen filosofisk Skole, men udplukker af dem alle det som for mig
							ser rigtigt ud.Nu paa mine gamle Dage lever jeg stadig lige saa nøjsomt som jeg vænnede
							mig til i min Ungdom; og jeg tager mig ikke af mine Venners Opfordringer
							til at leve lidt flottere. De tror at det at holde Maade er det samme
							som at sulte sig. Derfor tuder de mig hele Tiden Ørene fulde  med den nordiske Filosofis
							Forskrifter, som byder at man ivrigt skal beskæftige sig med at spise og
							drikke. Det kalder de at pleje sit Legeme; jeg kalder det at ødelægge
							det; for jeg ved af Erfaring at Legemet svækkes ved Fraadseri mere end
							ved Maadehold - det kan jeg bevise med mit eget Eksempel. For knap fyrre
							Aar siden var jeg saa svag at mine Venner spaaede at jeg vilde dø en
							pludselig Død, hvis jeg ikke spiste dobbelt saa meget som jeg plejede.
							De fleste af disse højrøstede Ædedolke er nu forlængst døde og
							begravede; men jeg bliver ved det gamle, spiser kun lidt og lever saa at
							sige af Luften alene. Det klogeste er at gaa Middelvejen, at spise for
							at leve, ikke at leve for at spise. Det er lige saa forkert ikke at
							spise noget som helst som det er at spise alt hvad man har Lyst til.
							Begge Dele vidner om at man hader sin egen Krop. Man skal spise og
							drikke saa meget at man kommer til Kræfter, ikke saa meget at man
							svækker sig selv, saadan som de Mennesker saa udmærket gør, der gaar
							Middelvejen i legemlige og aandelige Anstrengelser. For, som Cato siger,
							Menneskelivet er som et Sværd: Hvis man bruger det, bliver det slidt,
							hvis man ikke bruger det, ruster det. Paa samme Maade ser man at
							Mennesker slider sig op ved at bruge sig, men hvis de ikke bruger sig,
							gør deres Driveri og Dvaskhed dem endnu større Skade.Der er nogle der griner ad mig fordi jeg samler Penge, selv om jeg er
							Ungkarl og sandsynligvis kommer til at dø uden at efterlade mig Børn.
							Det tager jeg dem ikke ilde op, for jeg ler somme Tider ad mig selv. Jeg
							har baade prøvet at være fattig og at være velstaaende. Da jeg ikke
							havde en rød Reje var der ingen Bekymringer der plagede mig.Skønt Røvere lured ved Vej og ved Sti,jeg sang - for min Pung var der ingenting i.Nu jeg er velstaaende pines jeg af Ængstelser og Bekymringer. Og da jeg
							hverken kan eller tør leve højt og flot, mærker jeg kun noget til de
							Ubehageligheder som 
							Rigdommen medfører, men intet til Behagelighederne. Det kunde jo tyde
							paa at det er med Rette at man griner ad mig. Men hvis jeg gjorde én af
							Spottefuglene til min Arving, saa vilde han nok ikke sige nej tak til de
							Ængstelser og Bekymringer Rigdommen medfører. I Stedet for Spottefugle
							vilde man se lige saa mange gabende Ravne og Snyltegæster, parat til at
							gøre mig de mest nedværdigende Tjenester. Og saa vilde man klart se at
							deres Kritik, deres Raad og deres sarkastiske Bemærkninger slet og ret
							var dikteret af Misundelse. Vi lader ofte som om vi foragter de Ting vi
							ikke kan faa fat paa. Det er den gamle Historie om Ræven og
							Rønnebærrene. De som griner ad mig fordi jeg interesserer mig for Penge,
							griner samtidig ad de fleste Mennesker, for det er en almenmenneskelig
							Fejl - og de griner saamænd ogsaa ad sig selv. Kun Flottenhejmere som
							Catilina, Lucullus og Apicius har efter min Mening større Ret til at le;
							men naar den Slags angriber sparsommelige og nærige Mennesker, udsætter
							de sig bare for at man griner endnu mere ad dem. Hvis Nærighed virkelig
							er Dumhed, saa har man Lov til at sige at Ødselhed er det glade Vanvid.
							Det er ikke nemt at forstaa hvorfor gamle Mennesker paa Gravens Rand
							skraber Rigdomme sammen som de ikke faar nogen Nytte af. For hvad er
							mere tosset end at skaffe sig flere Rejsepenge, jo mindre af Rejsen der
							er tilbage? Men det er endnu sværere at forstaa hvorfor fattige
							Mennesker øser de Penge ud som de kunde have brugt som Beskyttelse mod
							Nød, Sult og Vanære. De første planter Træer til Nytte for andre, ikke
							for sig selv; de sidste fælder Træerne saa at hverken de selv eller
							deres Efterkommere kan nyde godt af deres Frugter, og de spiser en flot
							Frokost, saa at de maa spise elendigt til Middag eller helt sulte. De
							riges Sparsommelighed kalder paa Latteren; de fattiges Ødselhed er
							medynkvækkende. Man kan sige at begge Parter er syge; de første lider af
							Feber, de sidste af Sindssygdom. Mit Helbred tvinger mig til at leve
							sparsommeligt og 
							maadeholdent. Hvis jeg faar for meget af noget som helst, saa er det
							galt, og jeg bliver uvægerlig syg. Derfor spiser jeg saadan til Frokost
							at jeg ogsaa har Appetit til Middagsmaden, og jeg gaar til Fods for
							Helbredets Skyld. At skaffe sig Penge paa en hæderlig Maade og at passe
							ordentligt paa dem, det er Kendetegnet paa en sparsommelig Mand, og det
							er en god Borgers Pligt. Jeg maa ganske vist indrømme at denne
							Forudseenhed passer sig bedre for en Familiefader end for en ugift Mand.
							Men hvad om jeg fandt paa at gifte mig? Det er jo en Lyst der kommer
							over én som en Nysen og helt kan slaa Benene væk under én. For ikke at
							tale om de andre uforudsete Ting man kan komme ud for i Livet, og som
							gør at man maa tænke paa Fremtiden. Dertil kommer at jeg har arbejdet
							paa at moralisere lige saa meget ved mit Liv som ved mine Skrifter; saa
							mit gode Eksempel er lige saa nødvendigt som mine Formaninger. Hvis jeg
							havde været født i Spanien, hvor Indbyggerne sulter sig og synes at leve
							af Luften alene, saa vilde jeg baade ved mine Udtalelser og min Levevis
							have prøvet at faa Folk til at leve højt og flot. Men her i Norden, hvor
							man med Troens Inderlighed dyrker Ceres og Bacchus, er der Brug for
							andre Formaninger og andre Eksempler. Hvis det er dumt at være
							forudseende og tage ved Lære af Myrerne, saa fortjener baade
							Familiefaderen og Ungkarlen at blive skældt ud; for den Begrundelse som
							Familiefaderen lægger som et Slør over sin Paaholdenhed, nemlig at hans
							efterladte Børn skal have saa meget at de kan leve pænt og ordentligt af
							det, er set med en Filosofs Øjne ganske intetsigende. For Døden løser
							alle Baand, og i det andet Liv tales der ikke om jordiske Ting. Den
							Slags Pjat vil ikke findes i Paradis - hvis vi da ikke lige som den
							jævne Mand forestiller os en kødelig Tilværelse efter Døden. Endelig kan
							man ikke siges at dø uden Afkom, naar man gør Samfundet til sin Arving.Siden jeg nu snakker saa meget om mine Penge, tror De maaske at jeg er
							rig. Men i Virkeligheden er jeg hverken rig eller fattig. Mine Midler er
							øget saa meget at jeg kan 
							tillade mig en større Levefod end jeg plejer. Dette var mine Ønskers
							Maal. For man lever forudseende og klogt naar man ikke forspilder sine
							Chancer for at erhverve sig Midler paa hæderlig og lovlig Vis, men
							sørger for at skaffe sig saa meget at man i en Nødsituation kan holde
							sig Sulten fra Døren. Hvis man ikke er tilfreds med det, men dynger den
							ene Sæk Penge oven paa den anden, saa at éns Formue vokser helt enormt,
							saa er man ikke en fornuftig Sparer, men en fedtet Pengepuger. Gud fri
							mig for den Sygdom! De Penge jeg har, har jeg skaffet mig ved Arbejde og
							bevaret ved Sparsommelighed; og hvad jeg ærligt har tjent vil jeg bruge
							paa ærefuld Maade. En Del af Pengene bruger jeg til at forbedre min
							Gaard, og Resten skal komme det offentlige til Gode. Saa vil Eftertiden
							ikke omtale mig som Ejer, men som Forvalter af en Formue.Min fysiske Svaghed er den samme som i min Ungdom. Jeg lider af de samme
							Sygdomme som jeg dengang bekæmpede ved Afholdenhed, Arbejde og stadig
							Motion; men de bliver værre med Alderen, og jeg kan nu daarligt, og kun
							ved Hjælp af mine aandelige Ressourcer, holde dem nede. For naar man
							ikke er fysisk stærk er der ikke noget bedre og nyttigere end at sørge
							for i det mindste at være psykisk stærk, hvis da Legemet har Brug for
							Sjælens Ledelse og Sjælen for Legemets Tjeneste.Jeg føler mig altid syg, men jeg kan ikke finde ud af Sygdommens
							Karakter. Jeg synes selv at Kinabark hjælper bedre end noget andet; men
							jeg tør ikke mod Lægernes Raad bruge det daglig, for jeg kender ikke
							denne Barks Natur. Hvis den har den Virkning at den absorberer Syre, saa
							vilde jeg ikke betænke mig paa at tage en Dosis af den hver Dag. Men
							hvis den standser Gæringen, saa er den vist ikke alene unyttig, men
							direkte skadelig. For naar man bruger et Lægemiddel der kun hæmmer
							Sygdommen uden at kurere én for den, opnaar man bare at Sygdommen kommer
							tilbage med større Styrke. Jeg er altsaa stadig syg og bliver stadig
							ældre. Maaske lever jeg saa længe fordi jeg altid er syg. For mit
							daarlige Helbred  tvinger mig
							til Nøjsomhed, og den igen forlænger mit Liv, selv om jeg maa leve en
							elendig Tilværelse. Min Konstitution svarer til mine Sanser og min Smag.
							Begge Dele er nemlig hinsides alle tilvante Forestillinger. Jeg faar
							Kvalme af det som andre anser for Lækkerbiskener, og min Krop har Gavn
							af det der skader andres. Jeg har det aldrig bedre end naar jeg lider af
							Forstoppelse eller plages af Søvnløshed og tilbringer hele Nætter uden
							at sove.Jeg hænger i Bøgerne som jeg plejer; men jeg faar ikke meget ud af min
							Læsning, for hvad jeg læser glemmer jeg med det samme, og jeg kan ikke
							huske Navnene paa de allermest almindelige Ting. Saa hvis De spørger mig
							hvorfor jeg læser, saa maa jeg svare som en vittig Professor en Gang
							gjorde. Han holdt Forelæsning for et tomt Auditorium, og da man spurgte
							ham hvorfor, svarede han at han forelæste for Gud og sin Pligt. Hvad der
							faar mig til at studere har jeg fortalt i et Epigram:Studering i sig selv sin Grund, sit Formaal har.Min Hukommelse er en Si som lader alt, især historisk Stof, løbe igennem.
							Ord og Navne bliver væk, og ofte kan jeg ikke huske hvad jeg selv
							hedder. Derfor kommer jeg trods min Læsning ingen Vegne i mine
							Studeringer. Men hvad jeg har lært som ung sidder dybt rodfæstet i mit
							Sind. I de Fag som ikke er Huskefag gør jeg dog endnu visse Fremskridt;
							men det er mere i Kraft af Meditation end Læsning. Jeg studerer mig selv
							og jeg studerer Mennesker, baade som Individer og som Folkeslag. Og da
							jeg paa mine Rejser har interesseret mig mere for Mennesker end for
							Biblioteker, har jeg faaet et ganske godt Indblik i de fleste europæiske
							Folkeslags Karakter. De har ofte opfordret mig til efter andre
							Udenlandsrejsendes Eksempel at pynte paa mine Rejsebeskrivelser med
							Skildringer af Folkekarakterer; men jeg har bedt mig fritaget for denne
							betænkelige og vanskelige Opgave. Tillad mig at sige nej til Dem paa
							dette ene Punkt - i samme Aand som jeg ellers plejer at rette mig efter
							Dem. Dog, da De i Deres 
							sidste Brev gentager Opfordringen og føjer Trusler til Anmodningerne, og
							jeg desuden er bange for at De skal synes at jeg, der skylder Dem saa
							meget, er stædig og utaknemmelig, vil jeg løselig omtale nogle
							Hovedpunkter. BETÆNKNING OVER NOGLE EUROPÆISKE FOLKESLAG De fremmede Folkeslag som jeg har haft med at gøre paa mine Rejser er
							Franskmændene, Englænderne, Italienerne, Tyskerne og Hollænderne.Jeg kan godt lide Franskmændene fordi de er saa venlige og omgængelige -
							og jeg kunde lide dem endnu bedre hvis de ikke var helt saa omgængelige.
							For lige som man bliver gal i Hovedet naar Folk er gnavne, bliver man
							led ved Folk der er alt for høflige. Franskmændene er Sangvinikere, saa
							de flammer hurtigt op og bliver hurtigt kolde; de slutter Venskaber paa
							et Øjeblik og bryder dem lige saa hurtigt; og da deres Kærlighed og
							deres Had varer saa kort, er de et Folk som hverken fortjener at blive
							elsket eller hadet. Det taler til Franskmændenes Fordel at de er i
							Besiddelse af en vis medfødt Oprigtighed. Almindeligvis er de saa
							aabenhjertige at det er lige ved at være for meget af det gode. De er
							large og medmenneskelige og har storslaaede Karakteregenskaber, der ofte
							grænser til Heroisme; men de lader sig mere lede af øjeblikkelige
							Indskydelser end af Omtanke, og de handler altid som om de havde faaet
							en Prop. Det samme kan man sige om deres Fejl. Men fremmede Forfattere
							tilskriver ofte hele Folket Fejl som kun er karakteristisk for
							Pariserne. Det kommer af at de fleste kun kommer i Kontakt med
							Pariserne. Paa samme Maade tror den jævne Mand hos os at alle Franskmænd
							er sortsmudskede, for de der kommer sejlende her til Landet er
							solbrændte og vejrbidte Sømænd og stammer for de flestes Vedkommende fra
							Sydfrankrig. De er dog meget forskellige fra Pariserne baade i Hudfarve,
							Kundskaber og Adfærd, og de plejer at  grine lige saa meget som de fremmede ad
							Parisernes Taabeligheder. Jeg er ikke ubetinget Modstander af Parisernes
							Elegance; men jeg er Modstander af dem der paa én Gang ler ad dem og
							efteraber dem, og som rejser over Havet for at tilegne sig en Væremaade
							som er i Modstrid med deres Natur. De Gestus og Manerer som Pariserne er
							født med, og som klæder dem, de misklæder andre og gør dem latterlige.
							Tænk Dem at for Eksempel en grov, ligefrem og brav Hollænder kommer hjem
							fra Paris belæsset med fine Parisermanerer. Det vilde være et Fænomen
							der kunde faa baade Dyr og Mennesker til at glo. Det vilde ikke være til
							at afgøre hvad han var for en Skabning, fordi han havde aflagt sin egen
							Natur og tilegnet sig en anden. I et tidligere Brev har jeg fortalt at
							Franskmændene er pengegriske og plejer at trække Turister op; men denne
							Kritik gælder ikke hele Folket eller hele Paris; den rammer kun
							Indbyggerne i Faubourg Saint-Germain, hvor saa mange Turister søger ind.
							I denne Del af Byen vil man finde Kroværter, Handlende og Danse- Fægte-
							og Sproglærere, der ligger paa Lur efter Gæsterne og paa alle mulige
							Maader lokker dem til at smide deres Penge ud. Men det er ikke hele
							Folket der har denne daarlige Egenskab; for Franskmændene er saa large,
							gavmilde, ligetil og umistænksomme at de tiere bliver snydt end snyder.
							Selv Kroværter i Faubourg Saint-Germain har Gang paa Gang brændt sig
							fordi de har været for naive; de snyder Gæsterne og bliver til Gengæld
							selv snydt. De er Ravne der hakker og Aadsler der bliver hakket. Der er
							nemlig mange Udlændinge der bruger deres Penge op, sætter sig i
							Kæmpegæld hos Aagerkarle, og saa lige saa stille lister af naar de ikke
							har mere at betale med, eller faar Lov til at rejse mod Løfte om at
							betale den 30. Februar.Elegant Optræden, velformet Udtryksmaade og fri Konversation er de
							Fortrin Franskmændene praler af, og som efter deres egen Mening gør dem
							til et ganske særligt Folkeslag. Men der er ikke almindelig Enighed om
							hvad der er Fortrin og hvad der er Fejl. Hvad man hos det ene  Folk regner for Fortrin,
							kalder andre ofte Fejl; hvad der det ene Sted gaar under Betegnelsen
							Høflighed, kalder man det andet Sted for Abekattestreger. Det
							Franskmændene kalder Elegance, kalder Spanierne Frækhed, og det
							Spanierne betegner som Værdighed, stempler Franskmændene som Surmuleri.
							Den der hjemme i Norden regnes for Sultekunstner, hedder i Italien en
							sparsommelig Mand. Hvad man i Tyskland kalder Flothed, kalder
							Hollænderne Ødselhed. Hvad Englænderne kalder Fasthed hedder hos andre
							Stædighed. Paa den Maade veksler Fortrin og Fejl efter Folkenes
							forskellige Væsen. Derfor kan man snarere kalde de Dyder Franskmændene
							praler af for franske Netheder end for egentlige Dyder. For at være
							egentlige Dyder maatte de nemlig ogsaa anerkendes af andre.
							Franskmændene paapeger dog at de har andre Folkeslags Anerkendelse; for
							næsten hele Europas Ungdom strømmer i Flokkevis til Paris for at lære
							fransk Elegance. Men da de unge godt kan lide Barnepjat og gaar paa Jagt
							efter indholdsløse Fornøjelser, skal man nok ikke lægge alt for stor
							Vægt paa dette Argument. Det beviser snarere at de franske Netheder er
							Laster. Selv om jeg sætter Pris paa Elegance og Høflighed har jeg altid
							følt mig irriteret over disse Nationaldyder som Franskmændene er saa
							vigtige af, og som de ynker andre Folkeslag for ikke at have. Der er dog
							blandt Franskmændene selv nogle som faar Kvalme over disse højtbesungne
							Netheder, og som efterligner andre Folkeslags Væremaade. For Løjtnanter,
							Kaptajner, Oberster, og ogsaa menige Soldater, der har gjort Tjeneste i
							fremmede Hære, udskiller sig fra deres hjemmeblevne Landsmænd ved at
							være stilfærdige, beskedne og alvorlige og vise rolig Optræden. Men de
							som ikke har haft noget at gøre med deres saakaldt ukultiverede og
							barbariske Nabofolk, især unge Mennesker, der paa fransk kaldes Petits Maîtres, er komplet utaalelige. De har
							altid staaet for mig som Monstrummer, som faar mig til at ryste over
							hele Kroppen bare jeg ser dem. Efter min Mening vilde Franskmændene bære
							sig  fornuftigere ad ved at
							sende deres Ungdom paa Udenlandsrejser, og de andre Folkeslag ved at
							lade deres blive hjemme. Naar vores unge kommer tilbage fra Frankrig,
							prøver de stik imod deres Natur at efterligne Franskmændenes Optræden;
							og saa tager de sig i fornuftige Folks Øjne ud som Amfibier eller
							Fabeldyr. Der er intet der er mere klædeligt end den Ensartethed i
							Væremaade som man ikke kan bevare, hvis man prøver paa at følge andres
							Natur og opgive sin egen. Det der klæder én bedst er jo det der svarer
							til éns eget Væsen. Men her er der jo kun Tale om Franskmændenes
							Væremaade og deres elegante Opførsel (Manières
								Françaises). Hvad angaar Litteraturen, saa er Frankrig
							simpelthen Musernes Hjem. Der er ingen andre Steder hvor man kan gøre
							hurtigere Fremskridt i sine Studier, og hvor éns litterære Smag formes
							bedre. Og jeg maa tilstaa at jeg skylder franske Bøger alt; for det er
							ved at læse dem i en ung Alder at jeg har faaet dannet den Smag som man
							mener er et Fortrin ved mine Værker. Ligesom Franskmændenes Væremaade er
							det mest tøjlesløse man kan tænke sig, er deres Litteratur det
							renfærdigste og enkleste man kan tænke sig; saa naar Franskmændene
							skriver Bøger, er det som om de aflægger deres Natur.De Fag som Franskmændene er de førende i, er Retorik, Digtning og
							Historie. I Breve og Taler tager de mere Hensyn til Emnet end til
							stilistiske Snurrepiberier; for det franske Sprog tillader ikke
							Spidsfindigheder, Ordspil og svulstig Snak. Men denne Nøgternhed i
							Sproget gør at Franskmændene er Italienerne og Englænderne underlegne i
							Heltedigtningen, fordi den kræver flotte Klingklang-ord. Inden for
							Historieskrivningen er de imidlertid alle andre Folk overlegne.
							Franskmændenes Arbejder er straalende; og hvis de havde samme
							Trykkefrihed som Englænderne vilde de være aldeles fuldkomne. Frankrig
							har ogsaa frembragt Filosoffer af første Rang. Men da de mangler
							Stadighed trænger de ikke altid helt ind til Kernen i en Sag. Deraf
							kommer den banale Talemaade, at  hvis Franskmændene var lidt mere og
							Englænderne lidt mindre vedholdende i deres Meditationer, saa vilde
							begge Parter i alle Henseender være fuldkomne.Hurtig Fatteevne eller Aandsnærværelse (présence
								d'esprit) er dette Folks mest iøjnefaldende Fortrin.
							Franskmændene er hurtige til at sætte sig ind i noget, og de handler
							omgaaende. Derfor er de helt uden Lige, naar det gælder Sager der ikke
							taaler Opsættelse. Da der er mest Brug for Aandsnærværelse ved
							uforudsete Begivenheder og ved Hændelser hvor man omgaaende maa tage en
							Beslutning, og da denne Egenskab er særlig værdifuld i Kampens Hede, har
							Frankrig leveret flere store Hærførere end næsten hele det øvrige
							Europa. Selv om Intelligens og Omtanke er lige saa vigtige Egenskaber
							hos en General, saa er det dog den Aandsnærværelse som er nødvendig midt
							i Kampens Hede, der bliver mest beundret. En klog Mand kan forudse en
							Ulykke; men der skal en næsten guddommelig Mand til at imødegaa en
							pludselig Ulykke og paa et Øjeblik at genoprette det faldne.I rene Skønssager regnes Franskmændene for at være deres Nabofolk
							underlegne. For den samme Aandsegenskab som hurtigt kan bringe Rede i
							noget der er i Uorden, kan ogsaa bringe Urede i noget der er i Orden; og
							de forvirrede Situationer Franskmændene ofte klarer sig ud af ved deres
							Aandsnærværelse, skyldes ofte deres egen Mangel paa Forudseenhed. Jeg
							beundrer dem der slipper helskindet fra at stige ned fra en stejl
							Klippetop; men jeg holder nu alligevel med dem der ikke stiger op paa
							den uden at det er strengt nødvendigt. Hvis Franskmændenes Behændighed
							og Spaniernes tøvende Væsen blev slaaet sammen, vilde alt gaa bedre; men
							de to gode Egenskaber forenes kun sjældent hos ét og det samme Folk.
							Franskmændene kan ikke holde ud at vente; hvad de vil have, vil de have
							lige med det samme. Deraf kommer den morsomme Talemaade: Hvis man vil
							pine en Franskmand til at bekende Sandheden, saa skal man ikke sætte ham
							paa en Træhest, men paa en sløv Krikke.Franskmændene er saa selskabeligt anlagt at de betragter Mennesker der
							holder af at være alene som en Slags Halvmennesker, og ofte giver dem
							Øgenavne som »Filosoffer« eller »Natugler«. Derfor holder de ogsaa af
							Hoflivet, selv om det er udsat for tusind Farer og Ubehageligheder. At
							komme væk fra Hoffet og leve i Ensomhed er for dem det samme som at
							miste sine Medmenneskers Agtelse og kukkelure i et Fængsel.Det maa være nok om Franskmændene. Nu rejser jeg over Havet til
							Englænderne, hvis Karakter jeg kender ud og ind.Englænderne er enten Engle eller Djævle, for de kan ikke fordrage at
							holde sig paa Middelvejen i nogen Henseende. De som er gode er enormt
							gode, og de som er onde er enormt onde. Deres Fejl og deres gode
							Egenskaber er saa store at de ikke kan blive større. Der findes ikke
							noget andet Land som kan fremvise saa mange Eksempler paa Heltemod og
							saa mange paa Forræderi. Rigets Stænder har snart vovet det yderste for
							at redde Fædrelandet, og snart været Landsforrædere.Religion og Vantro, Nidkærhed, Lunkenhed, Lærdom, Uvidenhed, Flid,
							Dovenskab, gode Egenskaber og daarlige Egenskaber modnes her i den Grad
							at der ikke er noget man kan rose højt nok, og ikke noget man kan
							angribe haardt nok. Jeg vil forklare dette noget tydeligere ved at
							fortælle nogle Enkeltheder. Der er intet Folk der er mere ugideligt og
							samtidig mere arbejdsomt. Dovne Englændere kan ikke ved Sult, Fængsel
							eller Lænker tvinges til at arbejde eller bare til at sætte en Fod uden
							for deres Soveværelse. Derfor ser man Kunstnere og Haandværkere sidde og
							kukkelure i de offentlige Fængsler paa Grund af Fattigdom, selv om de
							sagtens kunde betale deres Gæld eller holde sig Sulten fra Livet, hvis
							de bare gad røre en Haand. Paa den anden Side kaster de der kan lide at
							bestille noget sig ud i hvad det skal være; de rejser over Lande og
							Have, Floder og Bjerge og sætter Livet paa Spil, de prøver alt muligt og
							umuligt, baade det  de kan
							naa og det de ikke kan naa, for at mætte deres Nysgerrighed eller for at
							tjene Penge. Derfor kan man sige om Englænderne at de enten raadner op
							af Dovenskab, eller slider sig op.Heller ikke i Studeringer udviser de nogen Moderation, for enten kan de
							ikke taale Synet af Bøger, eller ogsaa ofrer de deres Nattesøvn paa
							Læsning; og de skærper i den Grad deres Forstand at de ofte mister den.
							Derfor er der nok ikke noget andet Land der frembringer saa mange lærde
							og saa mange ulærde gejstlige.Paa det religiøse Omraade hersker enten den største Fromhed eller den
							største Ugudelighed, Tro eller Vantro, Fanatisme og Ateisme skiftes til
							at sidde ved Roret. For de tror enten ingenting eller alt for meget.
							Troen gaar tit i Retning af Overtro, Vantroen i Retning af rent
							Fritænkeri. De der har sluttet sig til den katolske Tro, gaar endnu mere
							end Spanierne og Italienerne ind for den. De tager ikke i Betænkning at
							sætte Liv og Lemmer og Navn og Rygte paa Spil for Paven og at forraade
							deres Fædreland. De der har en anden Tro sætter Lighedstegn mellem Paven
							og Djævelen. De elsker og hader lige hovedkulds. Den yderliggaaende
							Gudsfrygt og Ugudelighed gør at den kristne Tro bliver haardere angrebet
							og taprere forsvaret i England end noget andet Sted.Heraf fremgaar det at de Forfattere tager fejl der tildeler hele Folket
							de Fortrin og Mangler som kun findes hos en Del af det. Det fortjener
							nemlig at blive kaldt paa én Gang det bedste og det værste af alle
							Folkeslag. Andre Folkeslag har ogsaa Fortrin og er fulde af Fejl, men
							begge Dele i mere moderat Grad. Man gaar ikke saa vidt som Englænderne.
							De fleste holder sig nemlig til Middelvejen, saa at man ikke kan vide
							hvilken Kategori man skal henregne dem til.Der er dog nogle Egenskaber som man kan tilskrive hele det engelske Folk.
							De er næsten alle alt for selvglade og ser ned paa Udlændinge. Men man
							kan sagtens tilgive dem denne Selvglæde, naar man tænker paa den Lykke
								 og Velstand, den
							frugtbare Jord og de Naturrigdomme de har faaet i saa rigt Maal. Mændene
							er som Regel modige og Kvinderne smukke. Mændene regerer i det
							offentlige Liv, men Kvinderne i Hjemmet. Englænderne, som stræber efter
							at komme til at herske over andre Folkeslag, finder sig taalmodigt i at
							være under deres Koners Herredømme. De er lige som Løverne, der
							frygtløst gaar enhver Angriber i Møde, men er bange for Mus. Vi har for
							ikke ret længe siden set en Hertug som fik hele Europa til at skælve
							bare man hørte hans Navn, men som var helt i Lommen paa sin Kone. Og
							denne Egenskab er ikke noget der er specielt for denne Helt; den er
							næsten hele Folkets Fælleseje.Englænderne er ikke saa hurtige i Opfattelsen som Franskmændene, men de
							har bedre Dømmekraft. De er ikke meget talende; men man har Indtrykket
							af at det de siger er velgennemtænkt. De er fremragende Talere; for de
							er det eneste af de moderne europæiske Folkeslag som i Talekunsten
							følger i de gamle Grækeres og Romeres Fodspor - og indhenter dem. De
							Taler man hører i andre Lande er slikkede og veldrejede, men uden Saft
							og Kraft. Da man ikke har Talefrihed er der ikke andet godt ved dem end
							deres Elegance og Spidsfindighed. Men de engelske Taler der holdes i
							Parlamentet, har deres Forbilleder i Oldtiden; for de handler om vigtige
							Ting og behandler lige som de gamle græske og romerske hele
							Samfundstilstanden. De engelske Talere bringer ikke Uorden i deres Taler
							ved en Flom af Klingklang og overraffinerede Sætninger - den Slags er
							der ikke Brug for, da de ikke er magre i indholdsmæssig Henseende.
							Derfor er England det eneste Land i vore Dage der frembringer virkelige
							Talere. Denne Ret til at skrive og tale frit medfører ogsaa at
							Englænderne overgaar andre Folk i at skrive Bøger om Religion og Moral.
							I Historie regnes de for at være Franskmændene underlegne; ganske vist
							plages Englænderne ikke af den Frygt som tvinger andre til at vige fra
							Sandheden, men der er ingen Orden i deres  Bøger; deres Annaler er snarere Opremsninger
							af Begivenheder end veldisponerede Historiebøger. Hertil kommer at
							England er delt op i Partier, saa at Sandheden tit bliver undertrykt af
							Partiskhed.Om det engelske Sprogs Oprindelse fortæller man denne Historie: Da Fanden
							havde kastet de gamle og de nye Sprog i en Kedel sammen og Suppen var
							begyndt at koge, lavede han af Skummet det engelske Tungemaal. Man kan
							nok se at denne Historie er opdigtet af Mennesker der foragter Engelsk
							og mener at det er en Pærevælling af forskellige Sprog. Men da dette
							Skum er et Afkog af andre Sprog, lider Englænderne ikke af Mangel paa
							Ord, men kan udtrykke sig præcist, fyndigt og elegant. Denne sproglige
							Rigdom frembringer sammen med Englændernes fornemme Nationalkarakter de
							herligste Heltedigte. For siden Homer og Vergil er der ingen der har
							kunnet maale sig med Milton og Pope i denne Genre. Men i
							Komediedigtningen naar Englænderne ikke op paa Siden af Franskmændene.
							Englænderne har nemlig paa det humoristiske Omraade en Smag som er noget
							for sig selv, og som støder Fremmede. Da der var Gang i Teateret hos os,
							prøvede vi at oversætte nogle engelske Komedier til dansk; men de faldt
							ikke i Folks Smag. De er ganske vist ikke uden vittige Pointer, men den
							Munterhed, der er Sjælen i Komedien, mangler. Da Englænderne er meget
							tilbøjlige til dybe Meditationer og holder saa fast ved dem at de
							hellere vilde miste Forstanden end glemme en Tankegang, fortjener
							England at blive kaldt for en virkelig Skole for Filosofi. Det
							frembringer Folk som baade i Levned og i Lærdom er Filosoffer; for
							Englænderne underviser ikke mindre ved deres Eksempel end ved deres
							Lærdom. Derfor adskiller de sig kun fra de gamle, berømte Filosoffer,
							hvis Liv og Lære de ellers efterligner, ved ikke at gaa med Kappe og
							skabe sig. Derfor kan man sige om Englænderne: Man ser Filosoffer, ikke
							Kapper. Hvor meget England har bidraget til Matematikken, Fysikken og
							Moralfilosofien, og hvor mange  Eksempler paa en filosofisk Levevis det har givet, det ved alle.
							Derfor kan det med Rette kaldes det Land hvor de virkelige Filosoffer og
							Helte fødes.Den litterære Smag har ændret sig med de skiftende Tider. Om
							Smagsforandringen siger Blackmore: I gamle Dage læste mine Landsmænd
							først fantastiske Beretninger om Kæmper, Uhyrer og vandrende Riddere,
							snart efter Brandere, senere igen Svulstigheder, saa yndige Ord og
							elegante Sammenligninger, og nu paa det sidste har de kastet sig over
							den rene Lærdom uden Falbelader. Der er nok noget om det, for de Skønord
							engelske Prædikanter for ikke saa længe siden var saa begejstrede for,
							undgaar de nu, og beskæftiger sig kun med at udgranske Teksternes sande
							og egentlige Indhold. Denne vældige Fremgang i de litterære Sager
							skyldes de Belønninger og Ærestitler som man paa denne Ø overdænger
							Forfattere og Videnskabsmænd med. Rigets fornemste Mænd, Hærførere og
							selv Konger, finder ikke at det er under deres Værdighed at skrive Bøger
							og forøge Forfatternes Antal. For ikke ret længe siden saa vi den
							berømte Newton blive begravet med næsten kongelig Pragt, Rigets
							fornemste Mænd bar hans Kiste; og kort Tid forinden havde Burnet, da han
							havde afsluttet sit Værk om Reformationens Historie, faaet en højtidelig
							Tak af hele Parlamentet. Naar det videnskabelige Arbejde bliver hædret i
							saa høj Grad, er det ikke saa underligt at Englænderne gør Krav paa
							Førstepladsen i Videnskab og Kunst, og at Muserne tager Ophold paa deres
							Ø. Hertil maa føjes, at Englænderne er det Folkeslag der er mindst
							tilbøjeligt til at blive hængende i Fordomme. For deres Hjerner er som
							ubeskrevne Blade, hvorpaa man let kan skrive alt hvad der ikke strider
							imod Logikken og den sunde Fornuft. Hos de fleste andre Folkeslag er det
							i den Grad Skik og Brug der hersker, at man kan tale om et Tyranni eller
							en anden Natur. Hvis man vil overbevise en Spanier om ét eller andet
							Dogmes Sandhed, er man nødt til først at afskaffe hans gamle Fordomme.
							Det er dobbelt Arbejde, fordi man maa  glatte de gamle Folder ud før man lægger de
							nye. Naar Englænderne hører noget uvant, tager de det til sig,
							undersøger det, tilegner sig det og docerer det aabenlyst. Det er derfor
							der er saa store Meningsforskelle baade paa det religiøse, politiske og
							moralske Omraade. Englænderne tror ikke andet end hvad de fatter; og det
							som de fatter bekender de frit. Og da Tænkefriheden er ubegrænset,
							finder man lige saa mange Ateister i England som man finder Hyklere i
							andre Lande. Maaske er der i Virkeligheden flere Ateister i Italien; men
							der ser ud til at være færre, fordi de gemmer sig under Fromheds Maske.
							I England kan man skelne de fromme fra de ugudelige; for de der ser ud
							til at være religiøse er det ogsaa i Virkeligheden. Det er vanskeligt i
							de fleste andre Lande, hvor man af Frygt for Straf ikke siger sin
							Hjertens Mening. I England kan man ogsaa nemt skelne gode Borgere fra
							ondsindede Undersaatter. Derfor er de der ser ud til at være gode det
							ogsaa i Virkeligheden, og Øvrigheden kan have Tillid til dem. Saadan er
							Virkningerne af denne Frihed, der nok afføder visse Ubehageligheder, men
							flere Goder.De er yderst tolerante over for Folk der er afvigende i religiøs
							Henseende. De ser kun ned paa dem der er afvigende paa ubetydelige
							Punkter; for de har ikke noget imod Jøder, Tyrkere og Hedninger; men de
							er meget haarde mod deres egne Trosfæller, hvis de har afvigende
							Meninger om de mest ubetydelige rituelle Smaatterier. Hvis man vil leve
							i Fred og regnes for et ordentligt Menneske, saa maa man enten være
							strengt rettroende eller fuldstændig kættersk; for en mindre Afvigelse
							kan ikke frelse én fra Forfølgelse og Had. Man kan skaffe sig Fred ved
							intet at tro eller ved at tro alt. Selv om dette uheldige Forhold er
							særlig mærkbart i England, saa er det dog ikke noget Englænderne er ene
							om. Rundt om blandt andre Folkeslag ser man den samme Dumhed sidde ved
							Roret. Saaledes er en Tyrker mere fjendtlig imod en Perser end imod en
							Kristen eller Jøde, en rettroende Katolik hader  Jansenisterne mere end Calvinisterne; og
							mellem de forskellige Munkeordener bestaar der et sandt teologisk Had.Gejstligheden lever friere i England end andre Steder. De er ikke bange
							for at gaa i Teateret og daglig at strejfe om paa Kroerne. Men lever de
							friere, saa prædiker de til Gengæld med større Beskedenhed, for de staar
							næsten ubevægelige og med sænket Hoved paa Prædikestolen og udlægger de
							bibelske Tekster paa en værdig, dybtgaaende og from Maade, helt
							anderledes end Præsterne paa den anden Side af Havet, der vrider Arme og
							Ben som om de var hensat i en fanatisk Ekstase, og ved deres teatralske
							Gestus snarere faar Folk til at grine end til at udgyde fromme Suk. Man
							bebrejder ganske vist Englænderne at de prædiker efter Manuskript; men
							det gør at Prædikerne hænger ganske glimrende sammen, og at man undgaar
							at gentage sig selv. Derfor skurrede den første Prædiken jeg hørte efter
							at jeg var kommet hjem fra England, slemt i mine Øren; for jeg var vant
							til velgennemarbejdede Prædikener, og nu hørte jeg saa mange forstyrrede
							Sætninger og saa mange Gentagelser, at jeg antog at det der her blev
							sagt paa en Time, kunde have været overstaaet paa et Kvarter.Man kan opstille følgende Sammenligning mellem Franskmænd og Englændere:
							Franskmændene taler mest, Englænderne tænker mest; de første fører i
							Henseende til Vid, de sidste i Henseende til Dømmekraft. Franskmændene
							gaar i det dyreste Tøj, Englænderne i det pæneste. Franskmændene lever
							kun af Brød, Englænderne kun af Kød. Begge Folkeslag er
							temperamentsfulde; Franskmændene er Sangvinikere, Englænderne
							Kolerikere. Franskmændenes Vrede er den voldsomste, Englændernes den
							varigste. Franskmændene bruger Penge paa Tøj, Englænderne paa Mad.
							Franskmændene lader sig lede af Vanen, Englænderne tænker selv.
							Franskmændene gaar blindt med Strømmen, Englænderne gaar imod den.
							Franskmændene er hurtige til at stifte og bryde  Venskaber, Englænderne mere langsomme. Og
							Franskmændene dyrker deres Overmænd, Englænderne sig selv. Franskmændene
							er bedre Borgere, Englænderne bedre Mennesker. Franskmændenes Aandsevner
							er mere raffinerede, Englændernes større. Begge Parter udviser tit
							Heltemod. Franskmændene gør det for at blive berømte, Englænderne for
							Heltemodets egen Skyld. Franskmændene søger Lønnen i Folks Snak,
							Englænderne i Handlingen selv. Det er det samme med Laster og
							Forbrydelser. Begge Folk begaar Forbrydelser, Franskmændene for at
							berige sig, for at hævne sig eller ud fra andre Motiver; Englænderne gør
							det ofte slet og ret for at begaa Forbrydelser. Franskmændene har det
							tilfælles med andre Folk at de ofte forbryder sig i Haab om at undgaa
							Straf; Englænderne begaar ofte Forbrydelser fordi de er klar over at de
							bliver straffet; saa Lovens Strenghed, som dæmper Franskmændenes
							Lidenskaber og afskrækker dem fra at synde, den forstærker Englændernes
							Lidenskaber og faar dem til at synde. Franskmanden siger: »Jeg vilde
							synde hvis Loven tillod det«, Englænderen: »Jeg vilde ikke synde hvis
							ikke Loven forbød det«.Franskmændene lever ikke paa Smalkost, og Englænderne endnu mindre; men
							Franskmændene lever for at spise, Englænderne spiser for at leve.
							Franskmændene vil have Mad der er tillavet med Kunst; Englænderne vil
							have kraftig Kost lavet uden Raffinement. Naar Franskmændene skal lave
							Mad tager de Hensyn til Fantasien, mens Englænderne kun tænker paa
							Maven. Franskmændene drikker for at slukke Tørsten eller for at komme i
							godt Humør; Englænderne drikker bare for at drikke. Franskmændene tror
							før de undersøger Tingene; Englænderne undersøger Tingene før de tror.
							De franske Kvinder lever frit, fordi deres Mænd ikke er jaloux; engelske
							Kvinder lever endnu friere, selv om deres Mænd plages af en til Vanvid
							grænsende Jalousi. Begge Folkeslag har en frodig Fantasi; men
							Franskmændenes Fantasi er mere bunden, Englændernes gaar ud over alle
							Bredder.  Derfor er
							Franskmændenes Taler og Skrifter mere muntre og elegante, Englændernes
							mere overdaadige og righoldige. Franskmændene lever tit usselt og
							fattigt, men elsker alligevel Livet; Englænderne lever flot og rigt og
							hader dog Livet. Naar de skal henrettes lader de sig ikke føre til
							Retterstedet, men løber selv derhen, og de dør syngende og leende, mens
							de driller Tilskuerne. Og hvor der ikke er nogen Bødler, hænger de ofte
							sig selv. Af alt dette kan man jo nok forstaa at der bestaar et evigt
							Had mellem disse to Folkeslag, der er saa forskellige i Karakter og
							Væremaade. Og man ser at Englænderne er et ganske utroligt Folkefærd.
							Man møder meget hos dem som man næppe kan finde hos andre Folk, og der
							er meget som man maa undres eller ligefrem forbløffes over. Hvis der nu
							er nogen der mener at jeg har malet denne Nations gode og daarlige
							Egenskaber med alt for stærke Farver, saa maa man være klar over at man
							kun kan tale med stærke Ord om et Folk der saa stærkt overdriver alt og
							hader al Moderation.Nu vender jeg tilbage til Kontinentet for at holde Mønstring over nogle
							mere almindelige Folkeslag. Foruden Franskmænd og Englændere har jeg
							haft Omgang med Hollændere, Tyskere og Italienere. Naturen har ikke
							været blid ved Hollænderne. De bor i Moradser; og et Utal af Mennesker
							lever sammenklemt paa nogle faa Tønder Land. Og den Smule Jord de har er
							ikke noget Naturen har skænket dem; for de har selv skabt den Jord de
							bor paa: Derfor siger Digteren:Gud skabte alt; Holland har han dog ikke dannet,for Hollænderne selv har skabt og formet Landet.Desuden frembringer dette lille Stykke Land, der ikke er tilstrækkeligt
							til at ernære en Hundrededel af Befolkningen, ikke andet end en Smule
							Græs og Korn. Aandsevner har Naturen heller ikke givet Hollænderne ret
							meget af. De kan hverken i Fatteevne eller Dømmekraft sammenlignes med
							Franskmænd og Englændere. Men midt i denne  Fattigdom fortjener Holland alligevel Navn af
							den rigeste og vigtigste af alle Stater; for hvad Naturen har nægtet
							Hollænderne, har de selv rigeligt skaffet sig ved deres Flid. Andre
							Lande vigter sig af deres Produkter; Holland har intet og har dog alt.
							Andre Folkeslag praler af deres Dyder og deres høje Begavelse;
							Hollænderne har ikke andet end almindelig Menneskeforstand; men ved
							Hjælp af den har de paa den anden Side skabt flere og nyttigere Ting end
							andre med al deres Skarpsindighed og Lærdom. Andre udfører iøjnefaldende
							Bedrifter, men Hollændernes er mere væsentlige. Andre gør imponerende,
							men ofte nytteløse Ting; Hollænderne gør nyttige Ting som der ikke er
							noget imponerende ved. Andre er Hurtigløbere; men Hollænderne bevæger
							sig langsomt men naar alligevel hurtigere til Maalet. Andre har vældige
							aandelige Ressourcer; Hollænderne har bare deres sunde Menneskeforstand,
							og alligevel rammer de sjældnere ved Siden af. Hvis de ikke selv kan
							hitte paa noget, genskaber de hvad andre har hittet paa og efterligner
							det fingernemt; hvis Kopien saa ikke helt træffer Originalen, er det
							ofte fordi den er bedre end denne. Hollænderne nøjes nemlig ikke med
							dygtigt at efterligne andres Færdigheder; de pudser paa dem og forbedrer
							dem, saa at man her virkelig kan sige:Lærenem Skarpsindighedalting at besejre ved.Den fantastiske Energi hvormed de har forvandlet deres Moradser til et
							Paradis med de mest pragtfulde Byer, Landsbyer og Slotte, viser hvor
							meget der kan naas ved menneskelig Energi. Ligegyldigt hvor man ser hen,
							faar man Øje paa Ting som fylder én med Begejstring. Derfor gik jeg i en
							evig Bekymring for nogle Aar siden, da Dæmningerne begyndte at blive
							gennemgnavede af Orme. Ødelæggelsen af dette Landskab, der er en Pryd
							for hele Kloden, stod for mig i Drømme. Ved Flid er denne Stat skabt og
							udvidet; ved Flid bestaar den; og hvis Fliden svigter, gaar den sin
							Opløsning og Undergang i Møde.  Nogle Mennesker anser Hollænderne for at være særlig højt begavede
							paa Grund af den store Mængde af Satirer og vittige Epigrammer der hvert
							Aar udgives dér i Landet. Men det er snarere Trykkefrihed end litterær
							Begavelse man mærker, hvad man nemt kan se, hvis man sammenligner
							Franskmændenes og Englændernes pointerige Digte med Hollændernes
							Skæmtevers. Man kan nemlig sige:Digte som ikke blir til ved Naturens Gave,dem kan - uden Talentet - Frihed lave.Den Frihed der hersker i Hollændernes Udtalelser og Skrifter, forveksler
							vi tit med Vid og Skarpsindighed. Derfor tillægger vi ganske ufortjent
							Hollænderne disse Egenskaber. Dog har dette Folks humoristiske Skrifter
							en særlig Charme i Kraft af det hollandske Sprog, der er lige ud ad
							Landevejen, aabent og morsomt, og egner sig bedre til Komedier og muntre
							Værker end Tragedier. For nogle Aar siden vilde jeg prøve hvordan det
							vilde falde ud hvis jeg lod mine Komedier oversætte til fremmede Sprog.
							Saa fik jeg mit første Stykke, Den politiske Kandestøber, oversat til
							tysk og hollandsk. Den tyske Oversættelse syntes jeg var kedelig; men
							den hollandske var ligefrem morsommere end Originalen. Men til alvorlige
							og høje Emner dur dette Sprog ikke; det er mere latterligt end gribende,
							hvad jeg nemt kunde belægge med adskillige Eksempler fra hollandske
							Tragedier.De hollandske Sprogmænd har længe svedt over Arbejdet med at opdyrke
							deres Sprog; men maaske er deres Ihærdighed løbet af med dem. De
							forsøger at rense det og gør det i Virkeligheden snarere mere uklart. De
							jager alle Fremmedord i Landflygtighed; og naar der saa mangler
							hollandske Ord til at erstatte de landflygtige, producerer de daglig
							nye. Alle kender de tekniske, filosofiske og grammatiske Fagudtryk, som
							er indlaant i Alverdens Sprog; men Hollænderne skaffer sig omhyggeligt
							af med dem for at undgaa at det hollandske Sprog bliver  besmittet af fremmede Gloser. Paa
							den Maade erstatter de kendte Ord med ukendte. Naar de for Eksempel vil
							gengive Præsens, Præteritum, Futurum, Nominativ, Genitiv, Subjekt og
							Objekt paa Hollandsk, opfinder de nye Ord og Udtryk, som gør at hele det
							hollandske Sprog bliver uforstaaeligt for Hollænderne selv. Med andre
							Ord: Grammatikerne dér i Landet er travlt beskæftiget med ingenting at
							udrette, eller rettere sagt med at opfinde sproglige Uhyrligheder. Vi
							har Grund til at undre os over denne Strenghed og Intolerance blandt
							Sprogmændene; for paa det politiske og kirkelige Omraade er Hollænderne
							saa tolerante at de ikke betænker sig paa at give Borgerret til næsten
							alle Trosretninger og næsten alle levende Væsener. Men Holland, der er
							hele Menneskehedens fælles Fædreland, gør de Ord, der er fælles for
							Alverdens Folkeslag, landflygtige.Dette Digterord passer i høj Grad paa det hollandske Folk:De er et nøjsomt Folk, som slæbe kan og slide.De tjener meget, og de lægger alt til Side.Oprettelsen af den hollandske Stat nødvendiggjorde den Energi der nu er
							gaaet Hollænderne i Blodet. For Hollænderne er energiske frem for alle
							andre, og de viger ikke tilbage for nogen Anstrengelser. Der er nogle
							der rynker paa Næsen ad deres Sparsommelighed, og der er nogle der anser
							den for et Fortrin. De der rynker paa Næsen ad den, siger at Hollænderne
							sulter og tørster midt i al deres Rigdom lige som Tantalus. De der anser
							den for et Fortrin, siger at Holland kun kan eksistere i Kraft af Energi
							og Sparsommelighed, lige som det er opstaaet i Kraft af Energi og
							Sparsommelighed. For andre Folkeslag bliver rige af Jordens Frugtbarhed,
							men Hollænderne bliver det kun af deres Arbejdes Frugter. Der er dog
							alligevel nogle som overdriver, og som tænker alt for meget paa
							Fremtiden og er alt for nærige mod sig selv.Det samme som er sagt om Hollændernes Energi og  Sparsommelighed, kan ogsaa siges om deres
							stærkt opreklamerede Renlighed. For Jordens og Luftens Karakter har
							gjort Renlighed til en Nødvendighed for dem. Men ogsaa her overdriver
							de. De er bange for at spytte paa Gulvet, saa de har Lerskaale til at
							spytte i anbragt rundt om paa deres Borde. Det er der mange der faar
							Opkastningsfornemmelser af, saa de synes Hollændernes Huse er uhumske af
							lutter Renlighed.Hollænderne overdriver ogsaa den Tobaksrygning som er en Nødvendighed for
							dem; for da de bor i Moradser og indaander en fugtig og taaget Luft,
							mener de at Tobaksrøg er godt for deres Sundhed. Men de ryger alt for
							meget. For naar man kommer ind i et hvilket som helst Hus, saavælter tung og tyk sig Røgenaf den stærke Pibe-smøgen.Hvis man solgte Menneskekød i de hollandske Slagterforretninger lige som
							hos Indianerne, saa kunde Hollænderkød gaa som Røgvare.Hollænderne ligger ikke under for deres Lidenskaber; derfor taler man
							ligefrem om hollandsk Kølighed. Nogle lægger Hollænderne denne Kølighed
							til Last, da menneskelige Lidenskaber, Vrede og Kærlighed, kalder gode
							Egenskaber frem. Men dette fører til at hverken gode eller onde
							Egenskaber rigtig kommer til fuld Udfoldelse hos dette Folk. De savner
							ganske vist Heltemod; men til Gengæld kender de heller ikke til
							Elskovsvanvid, Jalousi, Hævngerrighed og andre gale Tilbøjeligheder, som
							de fleste andre Folkeslag lider under. Kvinderne er meget
							tilbageholdende over for Mænd og har bevaret meget af den gammeldags
							Blufærdighed og Ufordærvethed. Og de unge Mænd lader sig ikke drive til
							Vanvid og Selvmord af rasende Kærlighed. Af samme Grund afgør man ogsaa
							hellere Stridigheder ved Retssager end ved Dueller; for Hollænderne
							synes det er idiotisk at hævne en Fornærmelse ved at bringe sig selv i
							Livsfare.Men det er mest i Statsstyreisen og Retsvæsenet at de sunde Virkninger af
							denne Kølighed gør sig gældende. Alt bliver gennemtænkt langsomt og
							grundigt; men naar Sagerne har faaet den endelige Behandling, bliver de
							straks ekspederet; saa det er ikke godt at vide hvad man mest skal
							beundre, den langsomme Sagsbehandling eller den hurtige Ekspedition. Den
							Orden man ser selv i de ubetydeligste Forhold er saa stor at fremmede
							bliver helt vilde af Begejstring over den. Holland kan virkelig kaldes
							et velordnet Samfund! Dog er der visse Fejl ved selve Statsformen; men
							dem er der ikke noget at gøre ved, for de er opstaaet ved Statens
							Oprettelse. Man ved jo hvor hastigt og i hvilke urolige Tider Staten De
							forenede Provinser blev dannet. Man maa her lægge Mærke til at den jævne
							Befolkning i Holland gør sig skyldig i en Kæmpemisforstaaelse, naar de
							tror at de har hele Magten i Republikken. I Virkeligheden er de helt
							udelukkede fra Statsstyreisen, der varetages af nogle ganske faa
							Familier.Paa en vis Maade kan Hollænderne henregnes til Amfibiernes Orden, forde knap nok Forskel kende kanpaa Havet og det tørre Land.Sammen med Sømandshaandværket lærer de Sømandsmanerer. De er som Regel
							grove og lige ud ad Landevejen. Dog er der nu til Dags nogle som prøver
							paa at efterligne Franskmændenes elegante Væsen; men idet de prøver paa
							at efterligne andres Natur mister de deres egen og bliver til Grin baade
							for Franskmændene og for deres egne Landsmænd; for enten ter de sig helt
							bagvendt eller ogsaa overdriver de. Denne affekterede Elegance har især
							vist sig hos deres diplomatiske Udsendinge, og har tit givet Anledning
							til Spydigheder. Da for Eksempel de to Gesandter de Wit og van Wawern i
							1653 mødte op ved en Kongres der skulde holdes i Lübeck, lod de efter
							Sædvane de øvrige Gesandter vide at de var kommet, men bad samtidig om
							at man ikke vilde tage dem det ilde op  at de ikke straks kunde tage imod, da de
							maatte have nogle Dage til at komme i Orden og indrette sig, før de
							kunde modtage fremmede Gesandter i deres Bolig. Og da Kong Karl den
							Anden af England bebrejdede den hollandske Stat at man nægtede ham noget
							som man havde indrømmet Cromwell, fik han det Svar at det nu var andre
							Tider; for paa det Tidspunkt havde England været styret af en stor Mand,
							som alle havde Grund til at være bange for.Af denne overfladiske Beskrivelse kan man se at Hollænderne staar i
							større Gæld til deres egen Dygtighed og Flid end til Naturen, og at
							deres Opfindsomhed skænker dem hvad Naturen har nægtet dem. Hvad de har
							af Aandskraft, Skarpsindighed og andre Former for Begavelse er ikke
							noget at raabe Hurra for. Hollænderne har ganske vist udført saa mange
							og saa glimrende Bedrifter at kun faa andre Folk kan være med i Vognen;
							men det er altsammen Resultater af deres Flid, som har været en absolut
							Nødvendighed for dem.Om Tyskerne kan man sige næsten det samme. De hører ogsaa til de
							Folkeslag som ikke gaar til Yderligheder. De gaar aldrig over Stregen,
							undtagen maaske med Mad og Drikke. De gaar sjældent bort fra den slagne
							Landevej, gaar med langsomme Skridt mod deres Maal, men naar til sidst
							frem til det. De har mange gode Egenskaber, men ikke Heltemod. De er
							tapre, men render ikke af sig selv Døden i Møde som Englænderne. De
							dyrker Videnskab, men studerer sig ikke fra Vid og Sans. De er
							udholdende i deres Arbejde, men ikke saa arbejdsomme som Hollænderne.
							Hollænderne arbejder for at skrabe Rigdomme sammen, Tyskerne for at faa
							en passende Levestandard; saa Hollænderne tager den aldrig med Ro, hvad
							Tyskerne gør af og til. Derfor gælder det meste, baade godt og ondt, som
							man kan sige om dette Folk, hele Menneskeheden. Men hvad angaar
							Statsforfatning, Love, Ret og Sædvaner synes Tyskerne at være det mest
							utrolige af alle Folk. Mage til Statsform er der ikke noget  andet Folk der har udtænkt; for den
							er hverken monarkisk, aristokratisk, demokratisk eller en Mellemting.
							Saa hvis der bliver spurgt hvilken Regeringsform de har, saa maa man
							svare: Tyskland bliver regeret paa tysk. Det samme maa man sige om deres
							Love, Rettigheder og Privilegier; for der er mange der nyder Rettigheder
							og Privilegier som det er dem forbudt at udøve. De jager efter Skygger
							og indholdsløse Titler; de praler af Ting og Herskerrettigheder som
							ingen kan faa Øje paa; de hævder at de har Rettigheder til andre
							europæiske Lande, som intet Land anerkender. De siger at de er Romere,
							og dog har de intet tilfælles med Romerne. De taler i prægtige Vendinger
							om at det fjerde Monarki endnu blomstrer i Tyskland; men andre mener at
							det er et Imperium som kun eksisterer i Tyskernes Hjerner. For de Love
							de betjener sig af, deres Titler, deres Udtryksmaader, deres mange Navne
							og deres øvrige Efterligninger af Forhold i Oldtidens Rom, anses ikke
							for at give dem nogen Rettigheder. Men den Diskussion vil jeg ikke
							blande mig i, jeg vil ikke paatage mig at angribe et Hædersnavn der har
							saa mange Aarhundreders Hævd. Det ser ud til at Tyskerne er ganske sikre
							i deres Sag, naar de gør Krav paa visse af det fjerde Monarkis
							Rettigheder. Men naar de gør fortvivlede Forsøg paa at efterligne
							Romernes Opførsel, Skikke og Udtryksmaade, saa gaar de over Stregen.
							Romerne landsforviste deres egne Borgere; Tyskerne landsforviser ogsaa
							Udlændinge. Romerne landsforviste kun de levende; Tyskerne landsforviser
							ogsaa de døde, for Rigets Band strækker sig ofte ogsaa til de
							hedengangne. Romerne brugte tre Navne; og denne Skik har Tyskerne
							overtaget. Men de er gaaet endnu videre og er nu knap nok tilfredse med
							otte eller ti Navne. Ordstillingen i latin er bagvendt, men
							Ordstillingen i tysk er ved Efterligning blevet endnu værre; for Romerne
							sætter for det meste Verbet sidst i Sætningen, men Tyskerne ender tit
							deres Perioder med to eller tre Verber. Paa latin kan man skille
							Adjektivet fra Substantivet med ét Ord; paa  tysk kan man sætte seks-syv Ord imellem dem.
							Tyskernes Efterligningstrang har været saa stærk at de fordobler
							Romernes Fejl. Men alt dette er jo kun ubetydelige, ikke graverende
							Fejl. Jeg vil ikke sige noget om Tyskernes Fortrin og Mangler. Andre har
							bemærket at de er nogle slemme Drukkenbolte. De jager efter indholdsløse
							Titler og gevaldige Navne som ingenting betyder. Der er vist ikke noget
							andet Folk der har saa mange flotte Navne og saa mange Grevskaber i
							Maanen. De kalder sig ikke alene Herrer, men fuldstændige Herrer (gantz
							Herren) over noget der slet ikke er til. Ellers er Tyskerne ærlige,
							arbejdsomme og trofaste. Deres Indsats paa det videnskabelige Omraade er
							fremragende. Der er nogle der taler med Foragt om tyske Skrifter og
							paastaar at de snarere er Materialesamlinger end ordentligt
							gennemarbejdede Værker. Den Diskussion vil jeg ikke blande mig i. Selv
							de der kritiserer dem, maa indrømme at de har øst af tyske Kilder, selv
							om de er plumrede. For selv om andre Folk maaske skriver mere elegant,
							saa skriver Tyskerne mere lærd. De tyske Materialesamlinger er
							Resultater af omfattende Læsning. Andre skriver dem af, bringer Orden i
							dem og udgiver dem for deres egne Arbejder. Med andre Ord: De skælder
							dem ud og hugger samtidig fra dem; og det er jo baade utaknemmeligt og
							uretfærdigt, med mindre de vil skyde sig ind under Krigens Ret, der gør
							alt det man har taget fra Fjenden til éns eget. Den der anser Tyskerne
							for at være ubegavede, kender ikke noget til Teknikkens Historie, som
							vidner om de mange glimrende Opfindelser de har gjort.Det tyske Sprog er i sig selv vanskeligt; og det bliver gjort endnu
							vanskeligere af den krukkede Efterabning af latin. Tyskerne adskiller
							Ord som naturligt burde staa sammen og sætter det sidste først, saa at
							man ikke forstaar et Muk af det hele før man kommer til Enden af
							Perioden. Perioderne er som Regel saa lange at man har glemt det
							foregaaende naar man kommer til Slutningen, der tit bestaar af to eller
							tre styrende Verber. Og saa maa  man læse det hele om igen. Denne Læsertortur
							kalder Tyskerne det tyske Sprogs Majestæt. Men hver sin Smag. Den ene
							kan lide noget sødt, den anden noget bittert. Den Vin som den ene
							slikker sig om Munden efter, faar den anden Kvalme af. Og da man ikke
							kan diskutere om Smagen, vilde det ogsaa være urimeligt om man
							bebrejdede Polakkerne at de ikke bryder sig om Sild, uden de stinker og
							er sure, Englænderne at de spiser halvraat Kød, Italienerne at de
							hellere vil høre Disharmonier end Harmonier. Hver kan lide sit; og hvad
							der frastøder den ene, tiltrækker den anden.Marinus holder af en Los med lange Ører;Et rædsomt Negerfjæs Pers Sjæl og Hjerte rører;En lille Skødehund er Jørgens Øjesten;Jens elsker Aber (selv han ligner saadan én);Hans ynder frem for alt den bide-tanded' Maar;En Skades Snakkeri til Sørens Hjerte naar.Man fortæller at en Bonde engang fældede Træerne omkring sin Gaard fordi
							Nattergalens Sang irriterede ham, og om en skytisk General, som holdt
							mere af Hestevrinsken end af den dejligste Harmoni. Derfor vil jeg ikke
							sige noget nedsættende om Tyskernes Smag - kun at de fleste andre Folk
							ikke bryder sig om den.Italienerne er delt op i flere Folkeslag, saa de kan ikke skæres over én
							Kam. Paa Grund af Landskabernes Forskellighed afviger disse Folkeslag
							nemlig fra hinanden baade i Skikke og Aandsevner. De har dog, med nogle
							faa Undtagelser, det til fælles at de er Italienere, d. v. s. Folk der
							er degenererede i Forhold til deres Forfædre. De gamle var tapre og
							uforfærdede; de nuværende er fredsommelige og frygtsomme. De gamle
							kæmpede med Lanser og Økser, de nuværende snareremed Arseniki Mad og Drik.De gamle Romere herskede over Alverdens Folkeslag; Nutidens Italienere er
							alle Folkeslags Tjenere. De gamle førte kun Krig mod bevæbnede Mænd; de
							andre ryster i Bukserne hvis de ser en bevæbnet Mand, og lader sig
							kommandere af deres Koner. Lige saa mange Helte der fremstod i det gamle
							Italien, lige saa mange Bangebukse (poltroni)
							fremstaar der i det nye. Det eneste de har tilfælles er Overtro.
							Hvis man sammenligner Tirus Livius' Fantasterier med de moderne
							Italieneres Legender, saa er det ikke godt at vide hvilken af Delene der
							er mest vanvittig. Før regnede der Sten ned fra Himlen; nu nedslynges
							der blodige Hostier. Før talte Okserne i Toscana; nu gør de italienske
							Okser - Munkene - Mirakler. Paa den anden Side udmærker de moderne
							Italienere sig frem for andre europæiske Folk ved Genialitet paa det
							kunstneriske og det videnskabelige Omraade; Italien er Malerkunstens,
							Billedhuggerkunstens, Arkitekturens og Poesiens rette Hjemland. Men i
							deres teologiske, filosofiske, moralske og historiske Skrifter
							fremtræder intet med sin rette Farve og kan heller ikke komme til det,
							for den hellige Inkvisitions Domstole lægger Baand paa enhver aandelig
							Udfoldelse. I Renæssancetiden begyndte Italien igen at stikke Hovedet i
							Vejret. Alle som vilde studere Humaniora, Kunst og Krigsvæsen strømmede
							til Italien som til en Lærdommens Højborg. Det var dog kun Meteorer, der
							hurtigt forsvandt. Derfor kommer de Fejl man kritiserer hos Nutidens
							Italienere snarere af Tidernes Ugunst end af Folkets Karakter. Lad de
							forrige Tider komme tilbage, og den herlige gamle Folkekarakter, som for
							Tiden ligger i Dvale, vil vaagne op igen.Spaniere har jeg ikke haft noget med at gøre; derfor tør jeg ikke driste
							mig til at give en Karakteristik af dette Folk. Andre Forfattere har
							skrevet i lange Baner om deres Karakter; men dem vil jeg ikke give mig
							til at skrive af. De jeg tilfældigvis har truffet paa mine Rejser,
							opførte sig paa en ganske tiltalende Maade. Saa vidt jeg kunde se var de
							ærlige Mennesker som ikke var af mange Ord; og da  jeg selv ikke er meget spisende og drikkende,
							har jeg ikke noget imod Folk der lever af Luften alene. Paa den anden
							Side tror jeg at Spanierne vilde irritere mig ved deres Langsommelighed,
							for den Egenskab har jeg svært ved at tage. Jeg har ganske vist ikke
							noget mod Folk der giver sig god Tid. Tværtimod sætter jeg stor Pris paa
							dem; for baade éns Handlinger og éns Skrifter bliver perfekte, naar man
							giver sig Tid til dem. Men nogle Mennesker overdriver og ødelægger alt
							ved at tænke over Tingene i Evigheder. Da Vaugelas havde været tredive
							Aar om at oversætte Quintus Curtius til fransk, var der én af hans
							Venner der med Rette bebrejdede ham hans Langsomhed. »Jeg er bange for,«
							sagde han, »at det franske Sprog har forandret sig før du bliver færdig
							med din Oversættelse.« Og saa anvendte han vittigt dette Martial-epigram
							paa ham:Imens Barberen sine Kunder rager,fremvokser nye Skæg paa deres Hager.Den spanske Sparsommelighed er af samme Natur og giver derfor Anledning
							til Spydigheder.Om de nordiske Folk tør jeg ikke udtale mig, selv om det er deres
							Karakter jeg kender bedst; for de er pernittengrynske og hidsige og
							flyver i Flint ved den mindste Anledning. Og da man er nødt til, naar
							man vil skrive om et Folk, at berette ikke bare om dets gode, men ogsaa
							om dets uheldige Egenskaber, vil jeg overlade dette Job til Folk som er
							ude paa Skrammer.Men nu har jeg snakket mere om den Ting end Pladsen her i Brevet
							tillader. Jeg vender derfor tilbage til mig selv og fortæller lidt om
							mine øvrige Studier.Den formelle Logik har jeg ikke gjort meget ved; jeg har kunnet nøjes med
							den naturlige. Jeg vil ikke raade nogen fra dette Studium, hvis Nytte
							alle er enige om at 
							anerkende. Jeg siger bare at den der af Naturen er ulogisk nok ikke ad
							kunstig Vej kan gøres logisk; og enhver ved at Folk der ikke kender det
							mindste til formel Logik tit ræsonnerer ganske udmærket. Jeg mener at
							man kan sige omtrent det samme om den formelle Logik som om
							Mnemoteknikken. Der findes Lærere der underviser i denne Teknik og giver
							Prøver paa den; men da Erfaringen viser at den kræver et forfærdeligt
							Hovedbrud og ikke er meget værd i Praksis, er den gaaet i Glemmebogen.Paa Juraen har jeg ofret saa megen Tid og Flid at jeg næsten kan regnes
							for Jurist. Jeg har beskæftiget mig med dens Teori, men mangler Praksis.
							I juridiske Formaliteter, som man kun kan tilegne sig i Praksis, lader
							jeg mig ofte lede af andres Raad, naar jeg er i Tvivl. Da man ved vore
							Domstole som Regel voterer med det samme, er de Mennesker bedst egnede
							til Dommerembedet som har samlet sig et stort Forraad af Formaliteter
							ved praktisk juridisk Virksomhed. Desuden bevirker denne Nødvendighed
							for øjeblikkelig Votering, at unge Dommere, som er hurtigere i
							Opfattelsen, er bedre end de ældre. De unge kan nemlig altid finde paa
							noget at sige, selv om deres Evner til at dømme ikke er ret stor; men de
							ældre kan med al deres Erfaring ikke finde paa noget, da de ikke straks
							bliver klar over hvad Sagen gaar ud paa. For ét er at forstaa noget, et
							andet at se til Bunds i det man har forstaaet. Derfor dømmer de unge
							bedst naar der skal voteres med det samme, de ældre naar der er Tid til
							at overveje Sagen.Jeg har tilbragt den bedste Del af min Ungdom med at studere Sprog. Dog
							er jeg i den Grad blank i hebraisk, at jeg ikke engang ved hvordan
							Bogstaverne ser ud. Det kan maaske nok undre Dem, for i den senere Tid
							er det Sprog jo blevet saa kendt her i Landet at der er lige saa mange
							Hebraister som Studenter. Og da Hebraiskstudiet begyndte at faa Vind i
							Sejlene samtidig med at Tanken om Tusindaarsriget havde besat nogle af
							vores Landsmænd, troede jeg at Folk gjorde sig klar til at blive værdige
								 Borgere eller Embedsmænd
							i det Rige de havde drømt om. Man maa ganske vist ikke negligere det
							hellige Sprog; det bør snarere anbefales Teologerne at beskæftige sig
							med det. Jeg synes dog ikke alle og enhver skal give sig af med
							hebraisk, kun de der sigter imod Professorater, Lektorater eller andre
							Stillinger som Undervisere. Man ser jo at andre snart glemmer det igen,
							selv om de har puklet i Aarevis for at lære det.Det samme mener jeg om visse andre Universitetsfag, hvor man ihærdigt
							tilegner sig Stoffet for at glemme det igen i en Fart. Det Studium som
							jeg især vil anbefale vores Studenter er det som man især forsømmer. De
							fleste sigter imod Embeder som kræver Evner til at udtrykke sig
							mundtligt. Talekunsten er det som Præsterne, som jo er gejstlige Talere,
							vil have mest Gavn af. Men den gejstlige Talekunst, som man især har
							Brug for i Præsteembeder, kommer man først sent i Gang med, saa sent at
							man allerede er i den Situation hvor man burde beherske den. Derfor er
							Præsterne, naar de kommer i Embede, Begyndere i den eneste Kunst de skal
							udøve. Og først da opdager de at de har slidt og slæbt forgæves, at de
							under deres Uddannelse har beskæftiget sig med Fag som ikke fører til
							Maalet; de ser at de er blevet udstyret med alle mulige Redskaber, kun
							ikke dem de skal bruge.Med hvilke Øjne og i hvilken Hensigt jeg læser Historie, det viser mine
							historiske Værker. De er nemlig ikke tørre Annaler, men Fremstillingen
							er ordnet saadan at de sammen med Krigsforholdene skildrer indre
							Anliggender, Forfatninger, kirkelige og verdslige Love, saa at de viser
							baade de herskendes og Undersaatternes Karakter, og endelig giver et
							Billede af deres gode og daarlige Egenskaber. De fleste historiske Bøger
							indeholder ikke andet end en Ruskomsnusk af Krigsberetninger. Derfor
							mener en hvilken som helst Skribent at han nemt kan paatage sig Rollen
							som Historiker - man kan jo ikke tænke sig noget lettere end simpelthen
							at fortælle hvad der er sket, uden at fælde Domme. Og dog er det saa  vanskeligt at skrive
							Historie, at der i dette Mylder af Skribenter kun er faa som er sluppet
							fra det paa en Maade der svarede til Historiens Betydning og Værdighed.
							Jeg mener dog ikke at jeg har løst Opgaven paa fuldt tilfredsstillende
							Maade. Jeg har bare paavist hvordan en Historie skal skrives, og at det
							ikke er noget alle og enhver kan gaa lige til. Jeg har især lagt Mærke
							til en Fejl der er fælles for de nordiske Historikere: De gaar paa Jagt
							efter Haandskrifter, opfatter alt hvad der er muggent og ormstukkent
							eller skrevet med gammel Skrift som et Klenodie, og optager det ganske
							kritikløst i deres Beretning. Det bebrejder Leclerc Torfæus; men det kan
							ogsaa siges om Huitfeldt og de fleste andre Historikere. De giver os
							nogle vældig tykke Bind; men naar man saa faar skrællet alt det
							overflødige af, bliver den Fedme de svulmer af til Magerhed.I et historisk Værk maa man ikke indføre andet end hvad der er værd at
							bemærke, ligesom man ved menneskelige Handlinger bør undgaa alt som det
							ikke er nødvendigt at gøre. Det overflødige er til Skade baade for
							Kirken og Staten, ligesom Legemet der tit bliver sygt paa Grund af
							Overflod af Væsker, eller ligesomdet Træ der bøjes mod Jorden nedaf Bladenes tunge Mangfoldighed.Dette har jeg især haft Opmærksomheden henvendt paa, da jeg ikke kan
							fordrage Tidsspilde; jeg mener at alt kan gøres paa den halve Tid, hvis
							man udelader det overflødige. Her kan Epigrammet til Fabullus finde
							Anvendelse:Tænk kun paa væsentlige Tingog blæs paa Smaatterier;saa nærmes du i raske Springdet Maal du efter higer.Hvis støt man gaar sin rette Gang,saa blir éns Vej kun halvt saa lang.Jeg har tit tænkt paa at skrive et lille Essay om det overflødige. Men
							jeg har haft andet at tænke paa, saa jeg har opgivet eller rettere opsat
							Planen.Som sagt gør jeg bedre Fremskridt i Moralfilosofien ved at tænke end ved
							at læse. Hvilke Principper jeg er Tilhænger af, det viser nogle af de
							Værker jeg har udgivet, især mine Epigrammer, mine sammenlignede
							Levnedsbeskrivelser og Den underjordiske Rejse. Mine Venner har flere
							Gange opfordret mig til at udarbejde et moralsk System; men da mine
							Tanker af og til er i Strid med de Begreber der har faaet almindelig
							Borgerret, har jeg ikke rettet mig efter dem. Den Opgave overlader jeg
							til andre. Alligevel har jeg, da jeg for ikke ret længe siden havde
							nogle ledige Stunder, ganske overfladisk behandlet enkelte af Dyderne.
							Det gjorde jeg bare for at prøve mine Kræfter. Jeg vil give et Par
							Prøver paa dette; og jeg beder Dem som sædvanlig om at give dem en
							stilistisk Afpudsning og sende dem tilbage til mig med Deres Bedømmelse,
							enten den saa bliver god eller daarlig.Under Overskriften:PRØVE PAA ET MORALSK SYSTEMfølger seks latinske Essays, som Holberg det næste
								Aar oversatte til Moralske Tanker. De seks Kapitler er alle at finde
								i nærværende Udgaves Bind X; se Indledningen dertil S. 12-13.Det fremgaar af disse Afhandlinger hvordan mit moralske System vilde
							komme til at se ud, hvis jeg skulde forfatte saadan ét. Men jeg kaster
							mig nu nok ikke ud i et saa voveligt Foretagende; for de Fordomme Folk
							én Gang for alle har faaet i Hovedet, sidder saa fast som om de var
							hamret ind med Syvtommersøm; og de er saa stærke, at den Forfatter der
							søger at faa Orden i sine egne  indviklede Begreber og at aabne Øjnene paa sig selv og andre, vil
							blive betragtet som en sindssyg Projektmager. Derfor maa det være nok
							med disse grove Prøver, som jeg underkaster Deres og ingen andres
							Bedømmelse. Selv om De maaske ikke kan godkende dem, vil De dog vel
							indrømme at noget af det jeg er kommet frem med ikke er ganske uværdigt
							til at blive bedømt af en Filosof; i det mindste maa De indrømme at
							Paradokset om Ligheden mellem de menneskelige Kaar ser rimeligere ud end
							Stoikernes Paradoks om at alle Synder er lige store. - Men alt dette har
							ført mig for langt væk fra mit Emne. Jeg vil nu gaa videre og fortælle
							om mine øvrige Studeringer.Jeg er i den Grad ukendt med Lægevidenskaben at jeg ikke har saa meget
							som snuset til den. Jeg forsømmer dog ikke at passe mit legemlige
							Helbred. Kroppen er jo Sjælens Støtte. Men jeg vil hellere følge mine
							egne Fornemmelser end Lægernes Raad; for jeg kender mere til min egen
							Konstitution end andre, selv om de er Mestre i Lægekunsten. Jeg
							anerkender ganske vist Lægeurternes Kraft, og jeg har megen Ros tilovers
							for Lægernes Forsøg paa at finde frem til Medikamenternes helbredende
							Egenskaber; men Menneskelegemets Konstitution er, som en berømt Læge
							siger, et ukendt sydligt Land, hvis Kyster vi ikke engang kender. Alene
							dette gør Lægevidenskaben løs og upaalidelig. Derfor giver jeg ikke - og
							kan jeg ikke give - Raad til andre syge Mennesker, selv om jeg mener at
							jeg er dygtigere end selveste Hippokrates naar det drejer sig om at
							kurere mig selv. Næsten fyrre Aars evindelige Svagelighed har givet mig
							en Viden som andre ikke har. Jeg ved af lang Tids Erfaring hvad der kan
							hjælpe mig. Men jeg tror at det der gavner mig kan være til Skade for
							andre, selv om de lider af den samme Sygdom; for det er ikke nok at
							kende til Sygdomme, man maa ogsaa have et indgaaende Kendskab til de
							ædlere Dele i det Legeme Sygdommen har sat sig i. Ja, hvis jeg skulde
							optræde som Læge, vilde jeg ikke ordinere bestemte Diæter eller
							Lægemidler. Jeg vilde for Eksempel spørge  de syge, hvad de plejede at befinde sig godt
							efter at have spist eller drukket. Hvis de saa svarede at de plejede at
							spise Kalk eller Grus og drikke Blæk, og at de befandt sig udmærket ved
							det, saa vilde jeg sige at de skulde holde sig til deres sædvanlige Mad
							og Drikke.Jeg har dyrket Musikken lige siden min grønne Ungdom, som ung med Ildhu,
							som gammel med mindre Begejstring. Efter min Mening gælder det om
							Musikken lige som om de andre Kunstarter, at jo mere man raffinerer paa
							dem, jo mere mister de Saft og Kraft. Det lader til at vor Tids
							Musikfolk helt vil afskaffe den naturlige Velklang, som de allerede for
							flere Aar siden begyndte at føle Væmmelse ved. De gør alt hvad de kan
							for at Musikken skal blive saa ildelydende, skurrende og vanskelig som
							muligt. Jo sværere et Musikstykke er, jo mere bliver Komponisten rost.
							Hvis man bliver ved paa den Manér, saa er der ingen Tvivl om at
							Kunstarten helt gaar til Grunde.Hvor meget nærmere var os dog Kildens Aand,hvis Græsset dækked end dens Bred, og hvis den ejvar rettet ud og lagt med Vold i Marmor-baand.Jeg ved ganske vist godt at man skal stole paa Kunstneren i hans egen
							Kunst, og at man her maa sige det samme som man siger om Malerkunsten,
							nemlig at kun Kunstneren kan se Billedernes Skønhed, og at den uindviede
							tit ser ned paa et Billede af en fremragende Maler og sætter det lavere
							end de banaleste Trommesalsbilleder. Men nu om Dage er den daarlige Smag
							simpelthen ved at kvæle Musikken. De bedste Kunstnere er klar over at
							det er gaaet ned ad Bakke, men de indretter sig efter den herskende
							Smag; for de ved, at de som ikke har ret meget Forstand paa det hele er
							ved at falde i Søvn, naar de hører den smukkeste Musik. Jeg synes at den
							Musik er den bedste, som Musikerne kan lide, og som ikke skurrer i Ørene
							paa almindelige Mennesker. Musik og Harmoni er ét og det samme; hvis den
							ene af Delene bliver fjernet, forsvinder den anden ogsaa.Nu tror jeg nok jeg har gjort hvad De bad mig om; jeg har aabent og
							ærligt beskrevet mit Levnedsløb, min Maade at være paa, min litterære
							Virksomhed, mine Fejl og (hvis jeg da har saadan nogle) mine Fortrin.
							Hvis De synes jeg har været for snaksom, beder jeg Dem undskylde. Det er
							jo noget der kommer med Alderen. De har baade faaet noget at skrive paa
							Debetsiden og noget at skrive paa Kreditsiden. Det er nu paa Tide at
							blæse Retræte og til at bruge de faa Dage jeg har tilbage at leve i, til
							at kurere paa min Krop og forbedre mit Levned. Naar man snart skal af
							Sted maa man jo se at blive et bedre Menneske, og sit legemlige Helbred
							maa man heller ikke forsømme. Hvis man ikke saa at sige hælder Olie paa
							Lampen, faar Alderen nemt gjort det af med éns legemlige Kræfter.