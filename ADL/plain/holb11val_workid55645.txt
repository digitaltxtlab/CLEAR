EPISTOLA XII.Til ** Jeg takker for Communication af den mig tilskikkede tydske Tractat, som handler
                    om Pedanter. Mine Tanker derom er denne, at Autor ikke haver udstuderet sin
                    Materie grundig nok: Saasom han meener, at Pedanterie haver alleene sit Sæde udi
                    lærde Societeter, da dog en Pedant haver mange Fora og værne Ting, saa at man
                    kand stævne ham til geistlig, verdslig, til Hof- og Krigs-Ret; Ikke at tale om,
                    at Skribenten declamerer alt for hæftig mod Pedanter, hvilke han anseer som
                    Monstra, Ukrud og fordervelige Mennesker, og ved saadant Invectiv giver
                    tilkiende, at Verket heller er skrevet af en Pedant, end om Pedanterie; Thi at
                    ivre sig forsterkt over visse Ting, som heller udfordre Latter end Bitterhed og
                    Galde, er en Pedants Egenskab og Hoved-Character.  Pedant er et Fransk Ord, hvilket, naar det tages i en god Meening, betyder intet
                    andet end en Skolemester, og er det samme, hvad som paa Latin heder Pædagogus
                    eller Læremester: Derfore siger Boileau, naar han taler om de Erindringer, som
                    den sunde Fornuft, vor Læremester, stedse giør til Mennesker: C'est un Pedant, qu'on a sans cesse à ses oreilles. Naar derimod Ordet tages udi en ond Meening, betegnes derved de Slags Mennesker,
                    der med Ærbødighed tractere 
                    Bagateller, og fordybe sig saaleedes udi u-nyttige Subtiliteter, at de forglemme
                    Hoved-Pligter og meest magtpaaliggende Ting, der see alleene efter Skallen, men
                    agte ikke Kiernen, og forelske sig udi deres egne Daarligheder. Deslige
                    Mennesker findes udi alle Stænder: Saa at der kand være Stats-Pedanter,
                    Hof-Pedanter, Skole-Pedanter og Krigs-Pedanter, alle lige befængede, skiønt
                    enhver paa sin Maade: Ligesom en drukken Mand er en drukken Mand, enten han
                    haver faaet Ruset af Viin, 011, Brændeviin eller anden Liqueur. En Skole-Pedant
                    er den, som fra Top til Taae er bevæbnet med Distinctioner og Syllogismer, som
                    med Thoma Diaphorio forfølger sin Meening til de yderste Grændser af Logica, som
                    censurerer alle andre Skribentere, end ogsaa dem, som han bestiæler, som med
                    Bitterhed declamerer mod Klædedragt, Moder og indifferente Ting etc. Om saadan
                    Pedant er u-nødigt at tale, saasom ingen Materie er vitløftigere udført, og det
                    er ikke andet, end igien at opkaage, hvad som jeg selv og u-tallige andre
                    Skribentere derom have skrevet. Jeg vilde derfore, dersom Brevets Korthed
                    saadant tillod, give nøyere Afridsning paa de andre Slags Pedanter, hvis
                    Portrait er mindre trivial, og derfore behøver omstændigere Forklaring: Men et
                    Brev maae være kort, helst naar det skal affærdiges med Posten, og det er en Art
                    af Pedanterie, at udføre vitløftige Dissertationer udi Post-Breve, som betales
                    efter Vægten. Jeg vil derfore herudi være gandske kort, og alleene sige dette,
                    at intet er almindeligere end at høre en Pedant at skiemte med en anden; hvilket
                    kommer deraf, at de ikke have giort sig ret Idée om Pedanterie, og ikke
                    eftertænke, at samme Frues Herredømme strækker sig langt videre, end man
                    indbilder sig, og at hun haver Undersaatter blant alle Stænder. En Skoleholder
                    havde engang et Ærinde til en Hof-Junker: han kunde i en halv Time ingen
                    Audience faae, efterdi Herren stod saa længe for Speilet og krusede sit Haar;
                    hvorudover Skoleholderen blev u-taalmodig, gik bort, og sagde ved sig selv: Hvilken velbyrdig Pedant! Da Herren endelig efter stor
                    Møye  havde faaet sit Haar udi
                    ønskelig Symmetrie, og afpasset det ligesom efter Geometriske Regler, raabte han
                    til sin Tiener: Lad nu Pedanten komme ind: Men den ene
                    Pedant var alt borte, og den anden var tilbage. Hvis den gode Herre havde kiendt
                    sig selv, havde han heller sagt: Lad min Ordens-Broder komme
                        ind; og det med ald Billighed, thi de vare begge befængede med
                    Pedanterie i lige Grad, skiønt paa u-lige Maade, saa at man kand sige, at den
                    ene var af de sorte, den anden af de røde Pedanter; og er det vanskeligt at
                    dømme, hvo af dem giver meest Materie til Latter. Mangen Skolemand fordyber sig
                    saaledes udi gamle forrustede Sager, at han væmmes ved alt det, som er nyt og
                    friskt, end ogsaa ved sin egen unge Hustrue: Han eftersøger med saadan Iver
                    Latinske og Græske Glosers Oprindelse og Etymologie, at han ingen Etymologie
                    eller Oprindelse kand vise til sine egne Børn; men dertil maa svare: Spørg min Vicarium. En Hofmand derimod bekymrer sig om
                    andre Slags Bagateller: en U-orden udi hans Hoved-Frisures, en Fold paa hans
                    Klæder ligger ham meer paa Hierte end et heelt Bibliotheks Undergang: Hans
                    Autores Classici ere Parykmagere og Skrædere, saasom det er ham meer om at
                    giøre, hvorledes hans Haar kand paradere, og hans Klæder kand passe, end med
                    hvad Accuratesse, eller med hvilke Characterer en Cicero eller Seneca bliver
                    trykt. Vil man sige, at mangen Hofmand foragter deslige Ting, og elsker
                    Studeringer ligesaa sterkt som en der fører Navn af Philosophus, saa kand man og
                    sige, at mangen Skolemand foragter ogsaa unyttige Videnskaber, og haver ligesaa
                    galante Sentimens, som den der fører Navn af en Hofmand. Min Tale sigter kun til
                    at viise, at der findes ligesaavel Pedanter udi store Herrers Paladser som blant
                    Skolestøv.  Saasom der ere Skole- og Hof-Pedanter, saa ere der og Stats-Pedanter. Man haver
                    kun at sammenligne en Scholastisk Act med mangen Stats-Congres, for at see, at
                    det eene med det andet er Skue-Spil. Kunde en Aristophanes skiemte med sine
                    Tiders Philosophis, at de efterforskede,  om det Lyd, som en Flue eller Myg giver fra sig, kommer af For-Enden eller
                    Bag-Enden; saa kand en Philosophus og finde Leilighed til at skiemte med vore
                    Tiders Statsmænd. Jeg vil forbigaae at tale om, hvad udi store
                    Stats-Forsamlinger forhandles, hvorledes hvert Ord maa veyes, hvert Skridt
                    passes efter Tacten, og hvorledes Fluer giøres til Elephanter. Dette siger jeg,
                    vil jeg ikke tale om, efterdi et almindeligen antagen Stats-Pedanterie saadanne
                    Grimacer paabyder; og mangen fornuftig Statsmand beleer udi sit Hierte det, som
                    han med største Ærbarhed er forbunden til at giøre; ja, ligesom en gammel Romer
                    fordum sagde: An augur augurem potest intueri absqve risu? Saa siger han og
                    maaskee: Mon en Gesandt kand ansee en anden Gesandt, og tilligemed bare sig for
                    Latter? Men der ere fundne og endnu findes adskillige blant de Slags Folk, der
                    ansee Bagateller med samme Øyen, som Hoved-Sager, der poussere de Qvaliteter,
                    som recommenderes Statsmænd og Gesandter, saavidt, at de blive latterlige, der
                    ingen Troe fæste til hvad som siges, eftersom Mistanke holdes for en dyd udi
                    Stats-Sager; Der ere maalløse udi indifferente Ting, efterdi Taushed holdes for
                    en Nødvendighed, ligesom Skriveren, der til ingen turde sige, at Borgemesteren
                    havde spildt Blek paa sin Klud, efterdi Raadstue-Sager burde holdes hemmelige:
                    En saadan en haver ingen Føye til at belee Pedanterie hos en Skolemand; thi han
                    maa heede Envoyé, Plenipotentiarius, Minister eller extraordinaire Ambassadeur,
                    saa er han dog derhos en extraordinaire Pedant.  Videre ere endnu et Slags Pedanter, som de Franske kalde Pedans de robe,
                    bestaaende udaf Dommere, Advocater og Betientere udi Collegier, hvorpaa Verden
                    haver saadan Forraad, at man deraf kunde oprette et femte Monarchie. At udføre
                    det Pedanterie, som findes udi samme Stand, vilde blive alt for vidtløftigt.
                    Deslige Stands-Personer have intet at bebreide Skolemænd. En Jurist kand give
                    ligesaa stor Materie til Skuespil, som en Grammaticus, og hvis Munstring skulde
                    holdes, vilde man finde lige saa 
                    mange unyttige Subtiliteter og intet betydende Distinctioner udi Jure, som i
                    Philosophien.  At finde Pedanter udi Krigs-Standen, vil du maaskee holde vanskeligt at vise, og
                    i saa Maade bilde dig ind, at det her vil gaae mig, som Præsten der deelede sin
                    Text udi 3 Parter, skiønt han havde kun Materie til tvende. Krigs-Standen,
                    skiønt den er store Laster underkastet, holdes gemeenligen for at være fri for
                    Pedanterie; og seer man derfor, at ingen skiemter meer med Pedanter end
                    Krigsfolk. Men jeg haver tilforn viset, at intet er almindeligere, end at en
                    Pedant driver Spot med en anden, og at saadant reyser sig deraf, at man seer
                    andres men ikke sine egne Feil. Lader os løsligen examinere denne Stand, maaskee
                    vi ville finde, at der ere ligesaa mange røde som sorte Pedanter udi et Land.
                    Kaaber, Køllerter, Skæg og Knævelbarter forandre ikke et Menneskes Natur. Man
                    maa svøbe en Pedant udi en Løve-Hud, og bevæbne ham med Herculis Kølle, saa
                    bliver han dog en Pedant. Der siges vel, at Standen kand støbe Folk om: dette
                    vil jeg lade staae ved sit Værd; Men end om jeg kand vise dig, at ved
                    Krigs-Standen selv hænger adskilligt Pedanterie? Jeg vil til Beviis herpaa kun
                    anføre nogle udi Krigs-Standen autoriserede Vedtægter, Love og Regler. Hvad kand
                    være u-rimeligere end den indbildte Point d'Honneur, hvorved Krigs-Folk efter
                    hellige Vedtægter forbindes at duellere med hinanden, det er at sette Liv og
                    Siæl paa Spill, enten for et Ord, for en Mine, og for en Ting af ingen
                    Betydning, og som udfordrer heller Foragt end Vrede og Hevn, eller for virkelig
                    U-ret, som ved Øvrighed og Landets Lov kand erstattes. Dette seer man dog
                    dagligen at skee, saasom det holdes for en Vanære at andrage en Tvistighed for
                    Øvrigheden og at adlyde Landets Love. Dette er ikke nok: deslige barbariske
                    Actioner skee med stor Politesse, og mange foregaaende Formaliteter, saa at det
                    maae vel heede, som Poëten siger: C'est avec Respect enfoncer le poignard. Saaleedes er det beskaffet med alvorlige Dueller: Andre ere mindre lastværdige,
                    men meere pedantiske, saa at de kand lignes med Skole-Disputationer, hvilke
                    efter nogle Timers Mundhuggen endes med Berømmelser og Gratulationer af begge
                    stridende Parter: og, ligesom her antages Respondenter, der maa see til, at
                    Opponentes ikke komme en Præses for nær, saa antages og der Secundanter, hvis
                    Pligt er at see til, at intet Blod paa nogen af Siderne bliver spildt, men at de
                    nøgne Kaarder gandske tørre stikkes i Skeden igien, og at de stridende Parter
                    efter aflagde dybe Complimenter gaae fra Vallstedet til Viinkielderen. Hvad
                    læres andet deraf, end at Mars blant sine Børn kand regne ligesaa mange
                    Pedanter, som Apollo, og at een Stand haver lidet at bebreide en anden. Man seer
                    i adskillige andre Ting ogsaa Exempler paa militaire Pedanterie: Jeg vil ikkun
                    alleene løsligen tale om Krigs-Exercitier; alting maa derudi giøres efter
                    afpassede Tempo og Regler: der spørges ikke om, hvor hastig Soldaten kand lade
                    sin Flint, men om han kand lade den efter Tacten: Armene maa holdes fra Livet;
                    Fødderne staae udi en vis Positur e; Hvert Skridt maa giøres ligesom efter Noder
                    og udi Cadance, og hver Bevægelse deeles udi 3 Tempos: ein,
                        zwey, drey: saa at en commanderende Officier haver Anseelse af en
                    Dantzemester, der exercerer sine Scholarer, og intet fattes uden at have en
                    Violin udi Haanden. Jeg erindrer mig ved denne Leylighed en vis Borger-Capitaine
                    udi min Føde-Bye: clen samme var kun en maadelig Officier, men en fornuftig
                    Kjøbmand. Da han engang exercerede Borgerskabet, og i en Hast ikke kunde komme
                    ihu at sige: Rechts herstellt euch! sagde: vender nu Rumpen til Raadhuuset igien; og, da han
                    derover blev beleed, svarede han: Det kommer ud paa et, naar
                        kun Tingen bliver giort. Hvad man kunde dømme om denne Mand, er dette
                    at hvis han ikke var Soldat, saa var han ey heller Pedant. Exercitier ere
                    nødige, men de mange Broderier, som settes derpaa, ere modbydelige. Jeg vil ikke
                    tale om adskilligt andet: Anførte Poster kand være nok til at bevise, at denne
                    Stand  er ligesaa lidet fri for denne
                    Lyde, som andre Stænder; og at denne Gudindes Herredom strekker sig videre, end
                    nian tænker, ja efter nogles Meening end og til u-mælende Dyr. En Gaas bukker
                    med Hovedet, naar den gaaer igiennem høye Porte, af Frygt for at støde sin
                    Pande; en Hund bieffer sig hees mod Maanen, og en Nat-Ugle synes at have ligesaa
                    høye Tanker om sin vocal Musiqve, som Nattergalen. Men saadant kand rettere
                    henføres til Taabelighed. Man kand ellers sige, at iblant alle Stænder ingen er
                    meere befriet for Pedanterie end Bonde-Standen. Bønder bekymre sig ikke uden om
                    fornødent Arbeyde, og søge efter de korteste Veye at komme til Maalet. De vide
                    vel ikke saa mange Ting, som andre, men de vide ey heller saa mange unyttige
                    Ting. Deres daglige Arbeyde er at dyrke Jorden. De lade Lærde Folk bekymre sig
                    om at rense Skrifter fra Copiist-Feyl; de selv rense deres Agre fra Ukrud: De
                    lade andre giøre Bøger; de selv giøre Børn, og forrette det eene med det andet
                    uden unødige Formaliteter. Jeg vil slutte mit Brev med en Reflection som en
                    berømmelig Fransk Autor giør over Hoffmænd og Bønder. Jeg
                        veed ikke, siger han, hvilken er meest nyttig for en
                        Stat, enten en pudret Herre, der veed paa et Haar, naar Kongen gaaer til
                        Sengs og naar han staaer op, eller en Bonde, der føder og beriger Landet.
                    Jeg forbliver etc. 