Ak! hvor forandret! (Original Fortælling)Da jeg er et unyttigt Drog, som blot taales, fordi jeg intet Ondt
								gjør (at sige directe; thi indirecte, ville
								fornuftige Folk dog paastaae, skal min poetiske Skvalder forvolde
								baade et og andet Skadeligt), og jeg formedelst mit flygtige Væsen
								aldrig har kunnet opnaae nogen ret fast Stilling (eengang gjorde jeg
								mig dog Haab om at blive Branddirectør, en anden Gang aspirerede jeg
								til et Klokkerembede, tredie Gang tænkte jeg at vorde Graver og
								Bedemand; men stedse forgjæves); da jeg altsaa nu heller intet vist
								Bestemt har at bestille, levnes mig god Tid til at see mig om i
								Verden, og denne benytter jeg saagodtjegkan.BesøgetAldrig saasnart var jeg kommen tilbage fra min Kjøbenhavnsrejse i
								Foraaret (see Nordlysets Junihefte 1828!), hvor jeg havde fornyet
								mit Ungdomsvenskab med den lykkelige Justitsraad S ....... før jeg
								besluttede at opsøge en anden gammel Ven, der levede i stille
								Forborgenhed højt oppe i Jylland. Jeg havde været Vidne til huuslig
								Lyksalighed i Hovedstaden; jeg ilede nu at opsøge den i en landlig
								Afkrog. Jeg havde ikke seet den nu velærværdige Pastor Ruricolus i
								nogle og tive Aar; men han, Justitsraad S ...... og jeg havde fordum
								udgjort et skjønt Kløverblad Alle tre vare vi fidele Brødre, lystige
								Fættere, der nød vort Ungdomsliv paa enhver anstændig og tilladelig
								Maade; men Ruricolus var den fineste af os, saavel i Paaklædning som
								i Væsen. Jeg kan just ikke sige, at han var nogen egentlig
								Modejunker (langt mindre Spradebasse); men han var dog stedse klædt
								paa nyeste Façon, og som min salig Moder sagde om ham: han seer
								altid ud som et pillet Æg. Han var virkelig en uopnaaelig Mester i
								at binde sit Halsklæde og Knæbaandene paa sine sorte Silkebuxer, og
								dog  herskede den
								fuldkomneste Symmetrie i alle hans Klædningsstykker. Naar vi en
								Sommersøndag spadserede ud i Frederiksberg Hauge, drog han de fleste
								Dameblikke til sig, uagtet S...... ogsaa var en smuk Karl,og jeg halvsjette Tomme længere end nogen af dem.Men for at være oprigtig maae jeg tilstaae: det var ikke ene Længsel
								efter en Ungdomsven, der drog mig; i den Egn, hvor han nu levede,
								havde jeg for 19 Aar siden oplevet min tyvende Kjerlighedshistorie;
								det var der, hvor jeg saae Maren deri anden,* den dejlige, den
								englelige Maren Lammestrup, Perlen blandt de viniliske Piger. Det
								var der, hvor jeg tyvende Gang bortskjænkede mit ømme Hjerte, hvor
								jeg fik det tyvende Gang heelt og holdent tilbage. Tillad mig,
								skjønne Læserinde! at fortælle mit uskyldige Eventyr! -Ruricolus og jeg gjorde en Sommerudflugt fra Stadens Volde, for at
								sprede nogle Lysglimt over Vendelboernes Peninsel. (Vor Søerejse
								indtil Aalborg fortjener en særskilt Beskrivelse, der med Musernes
								Hjelp ej heller skal udeblive, naar jeg først ved Gjennemlæsningen
								af vore store Mønstere i dette Fag har perfectioneret mig lidt i
								Rejsestilen.) Vi to Kjøbenhavnere - jeg en indfødt, han en
								naturaliseret gjorde Opsigt ved Vildmosen: vore bredskyggede Hatte,
								korte Veste og lange Buxer tildrog sig fortjent Beundring. Kun
								Proprietæren Hr. Mads Lammestrup paa Tyreholm - en raae, udannet og
								plat Personage - tillod sig at scoptisere over vor Dragt. Det var
								førstegang man i Vensyssel saae lange gule Nankins Buxer med ditto
								Gamacher hvis Flipper naaede lige ud til Tæerne: den Tølper
								sammenlignede os med pojfodede Handuer. Hans Datter Maren, den søde
								Due, udfandt en skjønnere Lighed, nemlig i vor forlibte Ømhed, og
								kjælne Kurren; ja jeg tilskrev - og det vist ikke uden god Grund -
								disse samme gule Gamacher en stor Deel af den Lykke, vi to
								Cavalierer gjorde hos hende og de øvrige Vinilerinder.Mit Hjerte er af Svamp - nej! den Lignelse halter; thi vel fænger det
								hastigt, men forbrænder ikke; Svampen brænder kun eengang, mit
								Hjerte saa tidt det skal være. - Mit Hjerte er af Krud - dog det
								passer heller ikke; det tændes vel i et Øjeblik, men ganske blidt og
								stille, uden Røg og uden Knald - Nu da: saa maae mit Hjerte være af
								Asbest - hm! det duer ligesaalidet, for Asbesten brænder jo slet
								ikke. * Maae endelig ikke forvexles med Maren den 1ste,
									Stadsmusikantens Datter. See Nordlyset for 1827, Febr. Heftet,
									Side 233. Velan! saa vil jeg uden
								Lignelse og uden nogensomhelst Figur sige: at jeg ved første Øjekast
								blev dødelig forelsket i Maren Lammestrup, den venne Maar og søde
								Rosensblomme.Der var Slætgilde (Høehøstgilde) paa Tyreholm, den samme Dag, paa
								hvilken vi arriverede til Præstegaarden i Kringelborg, hvor min
								Ruricoli Fader boede. Hans Velærværdighed tog meget kjerligt imod
								os: »Velkommen Hans Mikkel!« raabte han til sin Søn, »hvad er det
								for en Svend, Du har med Dig?« Hans Mikkel sagde det. - Den gode
								Pastor rystede min Haand og sagde: »Velkommen skal De være, min Hr.
								Kjøbenhavner! hvad maae jeg først opvarte med? en Snaps? - Hej!
								Barbara! Brød og Brændeviin! - I kommer ret tilpas Børn! for der
								skal være Lystighed paa Tyreholm iaften - hæ! Hr. Kjøbenhavner! hvad
								kan vi bruge Dem til? kan De spille Polskpas?« - »Jo.« - »Det var
								prægtigt! Kan De skyde en Hare?« - »Det troer jeg ikke.« »Fy for en
								Ufærd! det var slemt - kan De ryge Tobak?« - »Ikke heller, Hr.
								Pastor!« - »Fy for al Landsens Ulykke! det var ilde; men De maae
								lære det - kan De drikke en Tærte?« - »Jeg kan spise en Tærte.« -
								»Haahaa! De forstaaer ikke engang denne Terminus
									technicus - kan De da taale en Thevandsknægt?« »Hm! - naar
								han ikke bliver alt for grov - jeg vil see paa ham« (endnu vidste
								jeg ikke hvad han meente). Den gode Mand loe, saa Sveden stod i
								Perler paa hans runde rødbrune Ansigt. »Jo jo! bie kun!« blev han
								leende ved, »naar han kommer til Tyreholm, vil Jomfrue Maren nok
								gjøre ham bekjendt med de jydske Theknægte; hun forstaaer at
								brygge!« I det samme kom en stor Jagthund ind. Han vendte sig hurtig
								fra mig til den, satte begge Næverne i Siden og raabte: »Al Landsens
								Parykker! hvor kommer du fra? Er du alene, Spion! eller er din
								Hosbond med? Har I været nede i Gaasemosen? hvad?« Medens han endnu
								examinerede Hunden, kom dens Ejermand - en Proprietær af Egnen -
								ind, og frembød sig selv, som Præstens Ledsager til Gildet. Begge de
								gode Herrer kom strax i en dyb Discours om Jagten; og mindes jeg, at
								Begge opholdt sig længe ved den Grundsætning: at Roeandrikkens
								Snildhed kommer Rævens temmelig nær, hvilken Paastand de oplyste med
								mangfoldige indlysende Exempler. Imidlertid rullede Vognen frem, og
								alle fem - Spion iberegnet - droge vi nu afsted til Tyreholm.En LandsbyeskjønhedDet var Synd at sige, at det gik stivt til paa benævnte gamle
								Herregaard; af den gamle adelige Prunk og Strunkhed var intet Andet
								tilbage, end de blotte Mure; og den nuværende Ejer havde ej engang
								en Kammertjeners Air og Anstand. Ikke fordi det brøstede ham paa
								Hovmod og Forfængelighed; ingenlunde! men det var ikke hiin ædle
								Stolthed, der grunder sig paa Pergament, Stammetræer, Baand og
								Stjerner. Hr. Lammestrup var ene og alene pengestolt: han havde en
								Maalestok af Sølv, efter hvilken han uden Persons Anseelse
								classificerede Alle og Enhver; en borgerlig Stodder stod i hans
								Rangforordning i Nummer med en adelig. En god
								Mand var efter hans og Egnens Sprogbrug synonym med en riig Mand; en fattig Mand var det selvsamme
								som en Kjeltring. Jeg seer endnu livagtig hans store tykke Corpus,
								hvorledes han stod og mødte for os i Døren med Hænderne i
								Kjoleskjøderne. Hans fede glindsende Ansigt griinte selvtilfreds og
								polidsk ad os; men han rørte sig ikke af Stedet, før vi Alle vare
								komne af Vognen: da udrakte han langsomt sin brede Næve, gav først
								Kammerraad Svirum (Spions Jagtcammerat) den hele Haand, og dernæst
								Hr. Ruricolus to Fingre - vi andre To fik et Nik til Deling. »Har I
								seet mine Stude?« vare de første Ord jeg hørte af hans Mund; og da
								dertil blev svaret Nej, vedblev han med et endnu lysere Smiil: »Saa
								skal I Dæulen tej mæ* see Kram! det er ingen Træskokarle - kom kun!
								de staae tæt herudenfor Gaarden.« Som han det sagde stak han atter
								Hænderne i Lommerne og vraltede afsted; Kammerraaden og Præsten
								fulgte efter i ærefrygtsfuld Forventning; men den unge Ruricolus og
								jeg bleve tvivlraadige staaende. Hr. Lammestrup vendte sig, da han
								var kommen midt hen i Borggaarden, halvt om imod os, og raabte: »De
								unge Fyrer forstaae dem vel ikke paa Saadannoget; de kan gaae ind
								til Kvindfolkene saalænge.«Det gjorde vi. - Ilde var det, at een af disse skulde saa
								ganske tiltrække sig hele min Opmærksomhed, at jeg over hende glemte
								alle de Andre; men denne Ene var ogsaa et Non
									plus ultra af landlig Skjønhed: Jeg saae ved første
								Øjekast, at hun var den Fuldkomneste i sit * Dersom det skulde
									støde Nogen, at høre en sønderjydsk Eed af denne Nørrejydes
									Mund, da maae jeg anføre til vores Begges Retfærdiggjørelse: at
									Hr. Lammestrup, der havde dannet sig efter sønderjydske - eller
									som de hellere ville hedde holsteenske Prangere, efter dem havde
									optaget mange smukke og passende Eeder og Talemaader. Slags. En saadan
								Skjønhedsfylde, blussende, bovnende, og dog i de skjønneste Former,
								troede jeg aldrig før at have skuet. Man tænke sig for Alting ikke
								en trind, buttet, struttende Malkepige! ingen Miss Flamborough!
								ingen Betty Bouncer, der uden Kniberie lader sig udparcellere i to
								Frøkener! Nej! Jomfrue Lammestrup var sandeligen et Mønster paa det
								yndigste Jevnmaal hvad Legeme og Liniamenter angik. Og i Henseende
								til Sjælen - troe mig, kjere Læser! jeg taler aldeles ikke ironisk:
								denne jydske Maren besad virkelig en ganske ualmindelig Dannelse,
								hvilket jeg efter et Par korte Samtaler let opdagede. Hun havde læst
								og følt sin Lafontaine, og jeg behøvede blot at nævne »Lotte« og
								»Mariane« for at fremkalde Taarer i hendes himmelklare Øjne. Hertil
								kom: at hun dansede som en Alfe, sang som en Engel og spillede
								smagfuldt og færdigt paa sit Pianoforte - vist nok det eneste
								Instrument af denne Art, som da fandtes i det ganske Vensyssel. I
								hvilket Drivhuus denne faure Markblomst var bleven saaledes
								forædlet, skal jeg ikke kunne sige; men vist er det, at Hr. og Madam
								Lammestrup ingen Skyld havde deri.Jeg har allerede sagt - og det vil nok Ingen nu finde forunderligt -
								at jeg strax gav denne fortræffelige Pige mit Hjerte. Jeg vil lægge
								til: at jeg ikke just plejer at give mit Æble bort, uden at have en
								Pære i Kikkerten, og at jeg altsaa ligeledes ved denne Lejlighed
								turde gjøre Regning paa et Mageskifte; thi foruden den Velvillie,
								der ved det allerførste Blik paa min Person lyste ud af hendes
								skjønne Øjne, viste sig hos hende efterhaanden flere umiskjendelige
								Tegn paa en fremspirende Lidenskab, af hvilke jeg blot vil anføre
								følgende tre, som meest iøjnefaldende. For det Første mærkede jeg:
								at naar jeg stod i min Yndlingsstilling (krumme Knæer, det venstre
								et godt Stykke foran det højre, den højre Haand paa Hoften, den
								venstre Næve i Siden med frembøjet Albue, Skuldrene ligeledes fremad
								og lidt ivejret, Hovedet ludende, Øjnene vidt opspilede, og Munden
								trukken op mod Næsen, hvilket giver et stolt Udseende - de Franskes
									dédaigneux - og Noget som lignede en med
								Bajonetten stormløbende Soldat) - at naar jeg saaledes stod, da
								hvidskede hun hemmeligt til En eller Anden af de unge Piger,
								skottede hen til mig og smilte. - For det Andet: da vi kom ud i
								Høevangen, og for at fortjene vor Andeel i Gildet skulde formere en
								Stak, og ved denne Lejlighed overdængede Hverandre med Høe, blev jeg
								næsten aldeles forskaanet; det gik derimod ud over min Ven Hans
								Mikkel. Min søde Maren smed ham den  første Haandfuld i Hovedet, og alle de
								andre Smaapiger fulgte hendes Exempel. Han satte sig til Modværge,
								og jeg tog mig broderlig af ham - forgjæves! de vilde Mandinder
								stormede ind paa ham alene han snublede, og i et Nu var han begravet
								under et Bjerg af Høe, og Slaget tabt paa vor Side. Jeg ynkedes
								virkelig over ham, da jeg saae den Overvundne staae der børstende og
								pillende Straae og Mos af sine pene Klæder, og de syv Amazoner
								leende omkring ham; men Ingen loe højere, end min skjelmske Maren. -
								Det tredie aabenbareste Kjendemærke paa Gluttens Kjerlighed iagttog
								jeg siden hen under Dansen. De saakaldte »Jukketrin« vare dengang i
								Mode, og jeg havde virkelig erhværvet mig en Slags Færdighed i
								Samme. Denne Danses ejendommelige Ynde bestod i lange Hop og
								kraftige Kast med Benet, samt i at bøje Hovedet sideværts ud over
								Skulderen og saaledes stangende at bane sig Vej som igjennem en
								tætstaaende Menneskevrimmel. Heri kjendte jeg ingen Ligemand: jeg
								gjorde Spring paa to til tre Alen, og Meddanserne vogtede sig vel
								for at komme mig for nær. Men det forstaaer sig: en saadan Bevægelse
								var temmelig voldsom, og bidrog meget til at fremme Transpirationen.
								Det undgik ikke den velsignede Pige, hvor echaufferet jeg var, da
								jeg takkede af med hende i første Dans. Da jeg derfor bad hende om
								den anden som skulde være en Valts - undskyldte hun sig, dog i de
								høfligste og forbindtligste Udtryk - hvorfor? ene og alene af en
								fiin Skaansomhed imod mig; thi mod Hans Mikkel var hun ikke saa
								medlidende; af ham lod hun sig strax engagere. Med lønlig Glæde saae
								jeg hvorlunde den lille Taske holdt ud med ham til allersidste Par,
								blot og bare for at udmatte ham, og - om muligt - paa een Dag
								besejre ham paa tvende forskjellige Maader (see Høeslaget). Men det
								er vel unødvendigt at anføre flere Beviser; Enhver indseer allerede,
								hvorledes det stod sig med Maren Lammestrups lille uskyldige Hjerte.
								Jeg ansaae det med Rette som min Ejendom; men jeg udsatte med Villie
								den gjensidige Tilstaaelses søde Time; det er saa rart at have Noget
								ivente.SlætgildetJeg har allerede sagt: at jeg gjør svære Spring i Dansen; det kan
								Ingen have Noget imod; men at springe i Historien - det turde
								maaskee ikke behage den sindige Læser. Desaarsag vil jeg nu - efter
								skyldig  Afbigt for det
								lange Jukketrin, mit Hjerte tog med min Pen - vende tilbage, og med
								Orden og Adstadighed beskrive den landlige Fest paa Tyreholm.Og er da Theknægtene den første Gjenstand for
								vor Opmærksomhed (Da denne meget yndede Drik nu ikke længere er
								nogen Hemmelighed, opholder jeg mig ikke heller ved dens
								Beskrivelse.) Altsaa: her sad foran den dampende Maskine Festens
								Dronning Maren Lammestrup, og bryggede og uddeelte saalænge til
								Værten, til Kammerraaden, til Præsten og fem sex andre Herrer, til
								disse selv bleve dampende Maskiner, der igjen havde ligesaamange
								Tobaksmaskiner i Gang. Jeg kunde ikke undslaae mig for at sidde hos;
								men saasnart jeg havde faaet min Tærte tillivs, skyndte jeg mig at
								komme ud i det Frie; thi det begyndte at qvalme for mig: Punschen,
								Røgen af den gemeneste Jomfruetobak, i Forening med Samtalen - der
								var ganske dyrisk; thi den drejede sig alene om Stude, Heste, Hunde,
								Roeandrikker og andre vilde Dyr - virkede Alt saa uimodstaaeligt paa
								mig, at jeg maatte søge Enrum, og sætte Panden mod Tyreholms gamle
								ærværdige Muur.Da jeg vel vidste: at ligesaa hæderfuldt det er at kunne drikke
								Meget, ligesaa foragteligt er det, ej at kunne taale det; saa
								stræbte jeg ved min Gjenkomst i Dampmaskineriet at antage en rask
								Holdning; men det lykkedes kun maadeligt; thi min Vært, der maae
								have fundet min pludselige Bortgang noget mistænkelig, fæstede sine
								store mælkeblaae Øjne stivt paa mig, tog Piben af Munden - hvor
								nødig den end vilde - og sagde med et bredt Smiil: »Æ tykkes mi gue
								Uen sier saa bleg ud; æ er ræd, te Maren haar kommen for mange Humle
								paa Urten.« Dette Indfald vakte en almindelig Latter, først hos
								Opfinderen, og dernæst hos det hele Theknægteskab; jeg holdt Miner
								og stemte i med, hvorhos jeg efter Latterchorets Finale forsikkrede:
								at min Upasselighed var mere en Følge af Rejsen, end af Punschens
								Styrke. Flere Gjæsters Ankomst forkortede denne for alle de Andre
								meget moersomme Scene.Efterat ogsaa disse havde faaet deres Andeel af den viniliske Nectar,
								brød hele Selskabet op til Engen. Og her var det da at den Bataille
								forefaldt, som jeg allerede med Anticipation har beskrevet. Jeg
								springer derfor lige til Dansen. - Musiken til denne var tarvelig -
								een Violin; vor Solospiller, mindes jeg, udmærkede sig mere ved et
								kraftigt Buestrøg, end ved Ynde i Foredraget, og erstattede Mangelen
								af  andre Instrumenter ved
								et Slags dobbelte Toner, hvis Lige jeg aldrig havde hørt af nogen
								anden Mester. Derforuden havde han visse ejendommelige Manerer, som
								under den første Nyhed berøvede Maren - Terpsichore - min halve
								Opmærksomhed: han slog bestandig Takten baade med Hovedet og med
								Foden og accompagnerede sit Instrument med et Slags Næsetoner, der
								lignede meget den dæmpede Snøvlen af en Sørgetrompet. Alligevel
								dansede Man ret lystigt til denne Musik lige indtil Morgenstunden,
								da nogle af Selskabet foreslog til en Afvexling at gjøre Julelege,
								ved hvilke der, som sædvanligt, vankede dygtigt Slikkerie: vi
								skriftede, gik den polske Kirkegang, stode paa den brede Steen,
								malte Sennop, hængte og faldt i Brønden indtil Vognene holdt for
								Døren, og jeg med et Hjerte saa blødt som smeltet Vox tog Afsked fra
								Tyreholm og dets fortryllende Fee, den dejlige Maren Lammestrup.Dersom Nogen ønsker at vide, hvormed hendes Hr. Fader, Kammerraaden,
								Præsten og de andre gamle Herrer fordreve Natten, da kan jeg derom
								aleneste berette: at jeg fra tvende Spilleborde i Balsalens Hjørner
								idelig hørte de for Uindviede mystiske Udtryk: »Klør, Ruder, Spar,
								Hjerter, Pas, Beet. Jeg bliver i dem, tag hjem, Kløer Bondejeg har
								ham« og flere; og alt imellem forkyndte et Slag i Bordet, en Eed, en
								brølende Latter eller ogsaa en dyb Pause een eller anden vigtig
								Begivenhed; to eller tre Gange raabte Pastor Ruricolus overlydt »fy
								for al Landsens Parykker!« hvoraf jeg sluttede mig til, at hans
								Velærværdighed hver Gang maae have sat en stor og uforskyldt Beet.Ved Afskeden indbød Kammerraaden samtlige Cavalierer til en Andejagt
								i Svirumgaards Søe.Jeg kan ikke med Rolighed slutte dette Capitel, før jeg har gjort
								Læseren meddeelagtig i en Betragtning, der ved selvsamme Lejlighed
								næsten altid har fremstillet sig. Den er rigtignok hverken smuk
								eller lys; men den er naturlig og svarende til Sjælens Stemning
								Dagen efter en gjennemvaaget, om just ikke gjennemsviret Nat.
								Hvilken Forandring - har jeg tænkt - bevirker dog et Tidsrum af
								nogle faa Timer! Vi blive aldrig opmærksommere paa Tidens Hurtighed,
								med samt dens hurtige Virkninger paa os selv, der ellers synes os
								langsomme, gradvise, afmaalte og neppe kjendelige, end netop
								Morgenen efter et Bal: Hvor er nu hiin livlige Munterhed, hiin
								barnlige Glæde, hiin søde Forventning, hvormed Man mødtes, hiin
								formelle  Anstand, hvormed
								Man hilsede hverandre og traadte sammen til den første Dans? Hvor
								pene, hvor pyntelige vare Damer og Herrer! Ikke et Baand, ikke en
								Blomst, ikke en Naal sad paa urette Sted; ikke et Støvgran enten paa
								de hvide eller de sorte Kjoler; ikke en Folde, ikke en Rynke uden
								dem, der skulde være; hvert Krøs, hver Strimmel havde sit tilbørlige
								Fald; intet Halsklæde, som jo sluttede snehvidt og net til Hagen;
								ingen Hanekam, som jo havde sin tilbørlige Rejsning; ingen Haarlok,
								som jo glat og glindsende bølgede paa sit rette Sted en Snare for
								hvert uvarsomt Mandshjerte. - Med tindrende Øjne, med mildt rødmende
								Kinder stod den nydelige Pigerække, ventende med Utaalmodighed efter
								det første Signal Opmærksomme, hartad højtidelige iagttoge
								Chapeauerne Fordanserens blinde Figureren alle Hænder behandskes -
								han træder tilbage - seer til Orchesteret bukker for sin Dame -
								klapper, og - nu toner Musikken, og Dansen begynder. - Men see nu
								dette selvsamme Selskab ved Ballets Ende! Det er Dag; Solen kaster
								sit Skjær paa de beduggede Ruder; Lysene i Salen brænde mat og
								søvnigt, som mange af de Dansendes kort forhen saa lysttindrende
								Øjne. Hvor er nu hiin Nethed, hiin Pyntelighed, hiin Anstand fra
								iaftes? Herrernes Klæder ere bestøvede, Haaret forpjudsket, Krøset
								krøllet; Halsklædet falder vidt ud fra Hagen, Sløjfen sidder skjævt.
								Og Damerne! de før saa festligt smykkede, saa elegante Damer!
								Kjolens Hvidhed er borte, saavelsom Kindernes Rødme. De herlige
								Haarlokker have tabt deres Elasticitet, og hænge sjudskede ned over
								den Barm, som iaftes lignede Marmor og Alabast, men idag en Væg, der
								ikke for nylig er kalket. Her har en Garnering, hist en Halsstrimmel
								faaet en Rivt; der mangler en Sløjfe, her en Naal. Og nu de søde
								Ansigter! ak! Øjnenes Glands er forsvundet, ligesaa Smilet fra
								Læberne, og den fine Rødme fra Kinderne; blege, matte, dorske (om
								jeg ellers maatte bruge et saadant Udtryk) synes de nu at have nydt
								indtil Mæthed Ungdommens flygtige Glæder, og paa een Nat at være
								blevne erfarne, satte, hartad trevne Koner. Men min søde Maren da?
								var hun ikke undergaaet samme hjertekjølende Forvandling? ja vel, ja
								vel! Forandring var hun jo, som Menneske, underkastet; men ingen
								hjertekjølende: den netop synlige Mathed og smule Uorden gav hende
								kun et mere smægtende Anstrøg; og jeg behøver blot at sige: at det
								var ved denne Lejlighed, og paa denne selvsamme Formiddag, at jeg i
								stormende Begejstring forfattede et af mine heldigste Digte: »Til Maren, Morgenen efter Brylluppet.«AndejagtenLænge stod det paa, inden jeg kunde blive enig med mig selv om
								Stilen, hvori dette vigtige og indholdsrige Capitel skulde skrives.
								Den heroiske var Æmnet værdig; men den falder mig - reentud sagt
								noget besværlig; den blot historiske syntes mig vel tør. Tilmed saae
								jeg mig forgjæves om efter Forgjængere paa denne sumpige Vej.
								Rigtignok har een af vore Digtere engang spiist Andesteeg
								- det er endnu uafgjort, om det har været tamme eller
								vilde Ænder; jeg antager det sidste - til sin Frokost, samt gaaet
								med Vandstøvler; men det er Altsammen endnu ingen Andejagt. Kort:
								alle mine Hjælpekilder bestod i mundtlige Traditioner, samt min egen
								korte Erfaring; disse faaer jeg da afbenytte saa godt jeg kan.Middagssolen skinnede allerede paa Svirumgaards Søe, da vi Jægere,
								alle velbestøvlede og velbevæbnede, forsamledes, og ved en
								middagsmæssig Frokost (déjeûner dinatoire)
								stræbte at hærde og styrke os mod Vandets Indflydelse. Maaltidet
								oplivedes ved hjemmelavet dansk Whisky, og krydredes ved
								interessante Fortællinger om forrige Bedrivter; under hvilke den ene
								Jæger søgte at overgaae den anden i dristige Fictioner. Her var jeg,
								som uerfaren, reent tilovers. Ja, desværre høstede jeg ikke den
								fuldkomne Nytte af slig læreriig Samtale, da mange Udtryk og
								Vendinger vare mig dunkle og mystiske, om hvis Betydning jeg siden
								efter ganske hemmelig - for ej at røbe min Uvidenhed - lod
								mig undervise af min Ven, den unge Ruricolus.Nu gik Toget for sig; vor Vært, Kammerraad Svirum, var Anfører, og
									satte af (hvilket er det samme som at
								sætte paa Post). - I Søen var næmlig gjennem Siv og Rør fra Landet
								og lige ud til det aabne Vand udhuggede Gange eller Glimer, for her at kunne see og skyde
								Ænderne, naar de forfulgtes af Hundene. For Enden af en saadan Gang,
								og det netop den allersidste, fik jeg mit Stade. Før Chefen her
								forlod mig, gav han mig adskillige blide og faderlige Formaninger.
								»Som jeg hører, min unge Ven!« hvidskede han »forstaaer De nok at
								omgaaes et Gevær; men med Jagten er De endnu lidt uvant. Andejagten,
								min Kjere! er en farlig Jagt - pas paa, hvor De skyder! ikke
								undtagen herud i Glimen; og vogt os, som ere i Baaden, naar vi komme
								lige ud for dem; og, for Himlens Skyld! skyd ingen af Hundene!« Jeg
								gjorde med fuld Stemme de helligste Løvter. »Hys! hys!« sagde han
								sagte, men lidt vrippen og slog med Haanden - »ikke tale højt paa
									 deres Post!« Dermed
								ilede han bort, for at bestige det Knubskib, som laae ved den anden
								Ende af Søen. Der blev en Taushed af et stivt Qvarteer.Vejret var skjønt: Solen skinnede varmt, og Luften var klar og
								stille, Søen var glat som et Spejl. Kun af og til sprang en Fisk, og
								satte den blanke Flade i kortvarig Bevægelse, hvorved Billedet af
								Svirumgaards Huse og Træerne i dens Have forplumredes for mit
								fornøjede Blik, og jeg selv vaktes af mine søde Sværmerier; saaledes
								- tænkte jeg da - forstyrres ogsaa vore skjønneste Forhaabninger;
								saaledes forsvinde vore prægtige Luftslotte; saaledes omskiftes den
								første stille rene Kjerlighed med Lidenskabens Uro. - Men det duer
								ikke at være sentimentalsk paa Andejagt: jeg stræbte at forjage
								slige her saa upassende Tanker, og henvende hele min Opmærksomhed
								paa Dagens Gjerning og de Pligter, jeg nu havde at opfylde - ikke
								fordi jeg troede dem saa saare vanskelige; thi endnu havde jeg
								hverken seet eller hørt en eneste And, og var nær ved at ansee den
								hele Jagt for blot en Manoeuvre, et Spilfægterie. Jeg tog mærkeligen
								fejl.Jeg stod just meget incommoderet af Myg og Fluer, hvilke næsvise
								Gjæster jeg neppe torde fordriste mig til med Haanden at bortjage,
								saavel formedelst de erholdte Formaninger, som fordi min Sidemand,
								den gamle Hr. Ruricolus, ved enhver mine Armbevægelser rystede
								misbilligende med Hovedet og udhvislede et langt, men dæmpet »Hys«
								gjennem Tænderne - jeg stod saaledes, siger jeg, næsten givet til
								Priis for mine Fjender, mod hvem jeg nu hartad ikke anderledes kunde
								forsvare mig end ved at puste og sætte alle mine Ansigtsmuskler i
								Bevægelse: da - da et Plump i Vandet og et Skrig, det rædsomste jeg
								i mit Liv har hørt, lød fra hiin Ende af Søen, og gjenlød i Bakkerne
								og mod Svirumgaards Bygninger og Hauge. Jeg ahnede en Ulykke, og
								raabte forfærdet: »Hr. Ruricolus! Kammerraaden er sikkerlig styrtet
								i Søen,« hvorpaa Hans Velærværdighed svarede med en Latter, den han
								dog, som en Forbrydelse mod Jagtlovene men længe forgjæves - stræbte
								efter at qvæle; til den omsider hendøde i nogle Knist. Ved et Ryst
								med Hovedet og et Vink med Haanden paabød han mig Taushed og betog
								mig tillige min utidige Frygt Da Vejret var saa stille, maae de
								andre Skyttere ogsaa have hørt mit barnagtige Udraab, men og med
								mere Selvbeherskelse gottet sig derover. - Det var min første
								Flause; men det skulde ikke blive den sidste.Nu da: Skriget eller rettere Vrælet, jeg hørte, kom rigtignok fra  Hr. Kammerraad Svirums
								Hals; men det var et blot Jagtsignal, et Slags Basunstød, som
								tilkjendegav: at Jagten nu tog sin Begyndelse. Det Plump i Vandet,
								jeg havde hørt, kom fra Hundene, der, otte i Tallet, alle paa
								eengang havde styrtet sig i Søen. - Strax efter begyndte de at halse, (ved Aftensbordet kom jeg engang for
								Skade at sige: de gjøede; men Hr. Ruricolus sagde alvorlig og
								belærende: »Jagthunde, min gode Ven! gjøe
								ikke, de halse;« jeg lovede, aldrig
								mere at gjøre mig skyldig i en saadan Forseelse). Hundene halsede
								altsaa, snart een, snart flere tillige. Ænderne begyndte at skræppe;
								nogle lettede over Rørene og faldt igjen, andre satte i Vejret og
								omfløj Søen i store Kredse. - Jagten drog fremad: Hundene kom
								nærmere og nærmere; deres Anfører i Baaden ligesaa. Det varede ikke
								længe, før det første Skud gik af Knaldet gjentoges fra Gaarden, og
								rullede derpaa, som en Torden, ned over Søen, indtil det hendøde
								mellem de fjerne Lyngbanker - det var min Sidemand, som havde brændt
								løs. Snart skjød ogsaa den næste Jæger, og efterhaanden de andre, og
								en levende Ild vedligeholdtes nu over en heel Time. Imidlertid var
								Baaden og Hundene passeret mig forbi, og jeg undrede mig højligen
								over, at intet Skud var bleven mig til Deel, da dog de fleste Ænder
								maatte over min Glime - denne Gaade fik jeg dog siden opløst.Alligevel morede jeg mig, skjøndt blot en ledig Tilskuer, over dette
								ny og usædvanlige Skuespil: Hunde og Jægere, besjælede af lige Lyst
								og Iver, vare i uafladelig Virksomhed; de Første sprang og
								pladskede, pustede og halsede omkring i Sivet og Rørene; de Sidste
								skjød og ladede, sigtede og tog fra Øjet; men Ingen overgik paa
								denne Dag vor raske Vært: han var i rastløs Activitet, han foer fra
								et Sted til det andet, hvor hans Nærværelse var meest nødvendig,
								skjød, raabte til Hundene - thi han alene havde Ordet - og af hans
								hyppig og ivrigt gjentagne »Apport! hahah! det var ret min Dreng!«
								sluttede jeg mig ganske rigtig til en betydelig Fangst.Endelig ansaae han Revieret nu for temmelig vel renset, og raabte af
								Han gjorde Landgang, og alle vi Jægere forsamledes om vor tappre
								Admiral, enhver med sit Bytte - kun jeg kom tomhændet. Da han havde
								mønstret og tildeelt os Alle - især Spion, der havde bedækket sig
								med Hæder - velfortjent Berømmelse, vendte han sig til mig og sagde:
								»men De har jo slet ikke havt Ild i Bøssen?« »Jeg har Intet havt at
								skyde efter« svarede jeg. Han rystede paa Hovedet. »Jeg forsikkrer
								Dem« gjentog jeg, »at jeg ikke har seet Andet, end nogle Fiske, som
									 have svømmet forbi
								mig, i Vandskorpen; men ikke en eneste And« Da opstod der en Latter,
								Hig den i Olympen, da den halte Hephæstos paatog sig en Tjeners
								Skikkelse og gik for Borde; og da Man havde leet sig mæt,
								forsikkrede de mig Alle, at det var lutter Roeandrikker, jeg i min
								Enfoldighed havde antaget for Fiske. - Vi fik os hver et Glas
								Whisky, og saaledes endtes første Act; Skuepladsen forlagdes nu til
								en anden Bugt af Søen.Her vare de udhuggede Glimer saa lange, at de ikke fra Landet af
								kunde beskydes. Vor Anfører, som forudsaae alle Ting, havde derfor
								truffet den kloge - for mig desværre saa uheldige - Foranstaltning:
								at der midt imellem Landet og det aabne Vand vare nedrammede tvende
								Pæle, og derovenpaa et bredt Bræt befæstet; herfra var nu Skytten
								istand til at bestryge det hele Terrain. Vi bleve een efter den
								anden af Kammerraaden selv udført i Baaden, og afsatte hver paa sit
								respective Stillads. Da jeg havde besteget mit og min Fører forlod
								mig, sagde han med et skjelmsk Smiil: »Pas nu paa, naar Fiskene
								komme svømmende forbi Dem, og vogt Dem vel, at De ikke dratter ned!«
								Den første Glose stak jeg i Lommen; men til den sidste Advarsel
								svarede jeg med suffisant Mine: »Vær kun ikke bange, Hr. Kammerraad!
								jeg er ikke hovedsvimmel.« Daarlige Selvtillid! hvor snart skulde du
								straffes - da Hundene begyndte at allarmere, saae jeg ogsaa her
								nogle af hine Skabninger, som jeg vilde have til Fiskeslægten, men
								som de Andre regnede til Fuglene. Min Mening var urokkelig, til een
								af disse Amphibier sejlede mig saa tæt forbi, eller egentlig under
								mig, at jeg nu maatte give Sandheden Æren, og erkjende, at det
								virkelig var en And, der med blot det halve Hoved over Vandskorpen
								og det Øvrige underneden saaledes listede sig afsted for Hundene. Nu
								vilde jeg da skyde; men inden jeg blev færdig, ja ved den første
								Bevægelse jeg gjorde med Geværet, dukkede Anden reent under og
								forsvandt. Dog det varede ikke længe, før en anden gled ud fra
								Rørene: jeg spændte da, tog Sigte, trykkede til, og - styrtede
								baglænds ud i Søen. Der var ikke dybere, end at jeg snart rejste mig
								op med Hovedet og Skuldrene over Vandet. I samme Øjeblik hørte jeg
								en velbekjendt Stemme raabe: »Al Landsens Parykker! Hvem var det,
								der faldt i Vandet?« En Anden svarede: »det var den lange
								Kjøbenhavner,« og en Tredie: »stag derhen med Skibet! og fisk ham
								op!« Dette skede, og drivende vaad, slukøret og skamfuld sejlede jeg
								først til Land, og traskede derpaa uden Ophold hjem til Gaarden.
								Kammerraaden, der landsatte  mig, beklagede - men med indeklemt Latter - mit Uheld, og bød mig
								henvende mig til hans Kone, som nok vilde skaffe mig tørre Klæder.
								Min Ven, Hans Mikkel ledsagede mig, og de Øvrige fortsatte efter
								denne korte Afbrydelse Jagten, der nu for mig havde tabt al sin
								Tillokkelse.Endnu en AfkjølingVed min Vens Hjælp blev jeg snart omklædt; men ak! hvilken
								Travestering! Af Kammerraadens Garderobe erholdt jeg en fuldstændig
								Dragt: en grøn Ryes Frakke eller Jakke, der var baade for viid og
								for kort, hang som et folderig Gevand om min slanke Krop, og
								stumpede langt ovenfor Haandledene; en guul Plydses Vest og dito
								Boxer, der, ved hvert Trin jeg tog, krøb op over Knæerne; blaae
								uldne Strømper og et Par Støvler, der slubbrede om mine Smalbeen.
								Jeg kjendte mig ikke mere selv - ak! min Maren ikke heller; nec mirum; thi hvilken afskyelig Modsætning
								til en moderne sort Kjole, broderet Silkevest, gule Nankins
								Pantalons og dito Gamascher! Nej, jeg tager ikke Fejl, naar jeg
								tilskriver denne formaledidede Paaklædning min efterfølgende Ulykke
								- den totale Forandring i den dejlige Jomfrue Lammestrups forhen saa
								gunstige Stemning.Havde jeg endda vidst, at hun, min Sjæls Tilbedte, var paa Gaarden -
								i Sandhed! jeg var forblevet i mit eensomme Værelse, til mine Klæder
								vare tørrede; men Skjæbnen, den ubøjelige Skjæbne, der nu i et halvt
								Seculum har gjort mig til Gjenstand for sine Capricer, havde
								besluttet anderledes. Med en Spøg paa Læberne over mit eget comiske
								Udseende, traadte jeg ind i Dagligstuen, hvor jeg alene ventede at
								forefinde Husets Værtinde; men - Værelset var fuldt af Damer, og mit
								Indfald var overflødigt; thi Latteren kom af sig selv. Dog deri
								skulde jeg ikke allene fundet mig, men ogsaa taget hjertelig Deel,
								hvis ikke hun - hun, for hvem jeg helst viste mig i ædlere Costume,
								havde været tilstede. Hun traadte først frem, gjorde et dybt Knix,
								titulerede mig »Hr. Kammerraad!« og spurgte efter mit Befindende
								ovenpaa den hede Nat og det kolde Bad. Læseren maae for alting ikke
								troe, at det var hendes Hensigt at raillere mig; ingenlunde; det var
								snarere en Maske, hun tog, for at skjule sine virkelige Følelser;
								thi  endog gjennem den
								overgivneste Latter hørte jeg - maaskee ogsaa jeg alene - Hjertets
								umiskjendelige Stemme.Da jeg et Qvarteerstid havde tjent til Maal for alle skjelmske Pigers
								Vittigheds Pile, fik jeg pludselig en Idee, som min onde Genius
								ufejlbarligen maae have indskudt mig: jeg foreslog nemlig det
								qvindelige Selskab at profitere af det smukke Vejr, og tillige at
								være Tilskuere ved Jagten, der endnu - som vi hørte paa de
								jævnlige Skud - var i fuld Gang. Mit uheldige Forslag blev antaget:
								vi gik - jeg gik - min Undergang imøde. Nærmere ved Søen og
								Jagtrevieret og midt ude i Engen var en Høj, som jeg valgte til
								Standpunkt. For at naae denne maatte vi passere en lille Bæk; over
								Samme laae et Gangtræe, men uden Rækværk. Jeg (min Ven Hans Mikkel
								var allerede vendt tilbage, for at varetage sine Pligter i Søen)
								passerede derover, som Ingenting; men da Damerne skulde afsted,
								paakom dem alle en Frygt, og Ingen vilde være den første; een lille
								nysselig Fod efter den anden blev strakt ud paa Træet, og ligesaa
								hastig trukket tilbage; Man skreg, Man loe, men kom ikke en Fodsbred
								videre. Da var det at en Dæmon atter hviskede til mig: »bær dem
								over! saa faaer du med det samme den Elskede i dine Arme!« Mit
								uskyldige Hjerte hoppede af Glæde, jeg gjorde mit Tilbud - det blev
								antaget. - Alligevel, da jeg kom over til dem, og udstrakte mine
								længselsfulde Arme, vilde atter Ingen være den Første, som betroede
								sig til dem; den Ene vilde hellere end gjerne overlade den Anden
								Æren. Tilsidst nærmede sig den raske Jomfrue Lammestrup, og sagde
								med et huldsaligt Smiil: »jeg vil prøve det; men tab mig ikke i
								Vandet: og husk paa, at De eengang idag har været i Bad« Fuld af
								daarlig Selvtillid forsikkrede jeg hende, at hun Intet havde at
								befrygte, løftede hende op og satte hende paa min Arm. Mig randt da
								i Hu Hakon Jarls Ord: »Hvad tykkes Dig om Sædet?« etc.; men jeg
								sagde Intet, for jeg føelte alt for meget: hendes Arm laae som en
								Fjer, eller som et varmt Strygejern, eller som en Electriseermaskine
								paa min Nakke - jeg var salig; ej aleneste over
								Vand, men gjennem Vand - tænkte jeg
								arme Daare - vilde jeg saaledes gaae min ganske Levetid - jo rigtig!
								Begyndelsen blev gjort, og derved skulde det ogsaa blive. Ha! tifold
								formaledided være den Skræder, som syede Kammerraad Svirums Boxer!
								thi det var dem, der strammede over mine Knæer, og gjorde min Gang
								usikker - Læser! lee ikke! din Latter er ubarmhjertig, syndig - men
								Du - ømme  Læserinde!
								græd! Peer Spillemand faldt i Bækken med sin skjønne Byrde!!! -
								Pause! -Gid denne Bæk havde været Lethe! aldrig skulde da enten Du, min
								følsomme Læserinde! eller jeg have grædt over min sorte Ulykke - ja
								sort! thi i Bækken var meer Mudder, end Vand; den var grumset, som
								selve Styx - ha! endnu engang: hvorfor var det ikke Lethe?Spørg mig ikke, medlidende Læser! hvorledes vi kom op igjen, hvad jeg
								sagde, hvad hun sagde, hvor højt hun skreg, hvor højt de Andre
								skreeg, hvorlunde vi kom hjem, og deslige - jeg veed Intet af det
								Altsammen. Jeg hørte Intet, saae Intet; jeg var i en Slags drømmende
								Tilstand, og vaagnede først rigtig op ved det Udraab: »Kammerraad
								Svirum! da har deres gule Plydses Boxer ogsaa faaet al Landsens
								Ulykker.« Ved disse Ord stak jeg mekanisk Hovedet frem, og ud af
								Sengen, hvori jeg laae. Der stod hele Jagtpersonalet! »Fanden med
								Boxerne!« raabte Hr. Lammestrup, »det er værre med Maren; hvordan
								tænker I, hun har seet ud?« »Lever hun?« spurgte jeg ængstelig, »er
								hun uden Fare? og vil hun tilgive mig Ulyksalige?« »Bagefter« svarte
								han »har vi godt ved at grine. Hun og de andre Tøser sidde nu
								dernede og skvaldre og gjøre sig lystige over visse Folk, der falde
								over deres egne Been.« Dette sidste sagde han med et malisjøsk
								Griin; men jeg vendte mig, Hig en Døende, om til Væggen, og sukkede
								med Digteren:»Imellem os er alle Baand opløste;Med evigt Brændemærke staaer jeg nu,Og aldrig kan jeg denne Plet aftvætte -Een Ting jeg kun vil raade Eder til,Og hver, som sin Forstand, sit Liv har kjær:Lad ingen Dødelig formaste sigTil Fod at sætte paa det Helveds Gangtræe!Lad det jo før jo heller kaste af!Det er - forpestet! -.«»Al Landsens Parykker!« hvidskede Hans Velærværdighed, »han snakker
								over sig; han gjør Vers - bliv Du hos ham Hans Mikkel! og lad vi
								Andre gaae ned og faae os en lille Knægt! -« Ud listede sig alle
								Jægerne, og overlode mig til min grændseløse Jammer.  Tredie Dagen derefter gyngede min
								Ven og jeg paa Kattegattets Bølger.Tyve Aar derefterVed Enden af denne min Fortælling vil jeg nu henvise til Begyndelsen,
								hvor jeg sagde: at jeg efter min Kjøbenhavns Rejse gjorde en Udflugt
								til Vensyssel; her leveres Resultatet af Samme.Paa min gule Norbagge skred jeg fra Sundbye henad mod Skuepladsen for
								hine min Ungdoms mærkelige Eventyr. Mine Been vare endnu ikke blevne
								kortere, og derfor kunde jeg i de dybe Hjulspor med Støvlenæserne
								mageligt skumme Duggen af Græsset og stundom understøtte Hestens
								vaklende Gang. Halvt ridende, halvt spadserende naaede jeg saaledes
								ved Middagstider det gamle Tyreholm, den dejlige Maren Lammestrups
								Fødegaard - Jeg reed over den Eng, paa hvilken fordum hiin
								mærkværdige Bataille forefaldt Høestakkene stode der endnu, som
								dengang, men de skjønne Amazoner vare borte: »Die hübschen Mädchen
								die bleiben fern - o Traum der Jugend, o goldener Stern!« Jeg
								spurgte en Karl, som gik og arbejdede: om Hr. Lammestrup endnu boede
								paa Gaarden? »Nej« svarede han »han er død for mange Aar siden; her
								boer nu Peer Madsen.« Jeg vilde ogsaa have spurgt efter min gamle
								Maren; men skjøndt - om jeg husker ret - een og tyve andre
								Pigebilleder siden hiin gyldne Tid havde fordunklet hendes, gad jeg
								dog nødig høre, at ogsaa hun maaskee kunde være død og borte. Jeg
								reed videre, og kastede i Forbifarten et alvorligt Blik til det
								Huus, som hendes Nærværelse engang forskjønnede.Jeg nærmede mig Svirumgaard Den sivkrandste Søe laae foran mig. Mit
								Øje ledte om Bækken, den forpestede Bæk, der opslugte en af mine
								skjønneste Forhaabninger. See! min Forbandelse var opfyldt:
								Gangtræet var ikke at finde, sikkerlig forlængst overgivet til Ilden
								en alt for lemfældig Straf-; hele Engen var forvandlet til Agerland,
								og Bækken selv bleven til en vandløs Grøvt. »Boer ikke Kammerraad
								Svirum her?« spurgte jeg en mødende Fodgænger. »Han er død for mange
								Aar siden« lød Svaret Saa jubler nu, I Ænder! - tænkte jeg - og
								sejler med opløftede Hoveder omkring i den fredelige Søe! Ingen  Spion vil mere opspore
								eders lønlige Reder, ej heller mit svære Corpus plumre eders klare
								Element! - Jeg reed videre fortAf Statscalenderen vidste jeg, at min Ungdomsven Hans Mikkel var
								Præst efter sin Fader; thi fra ham selv havde jeg siden han forlod
								Hovedstaden hverken hørt eller seet en Tøddel - »Aus den Augen, aus
								dem Herzen!« Om den gamle Ruricolus var forflyttet til et andet
								Kald, eller om han havde resigneret, eller ogsaa maaskee var død,
								derom var jeg aldeles uvidende.Naar Man i et femtedeel Seculum ikke har seet en fordums Ven, naar
								saa mange Aar - rige paa Begivenheder, frugtbare paa Erfaringer,
								sørgelige saavelsom glædelige - ere henrundne siden hiint Ungdoms
								muntre Samliv, da banker Hjertet med en sælsom glad Urolighed
								Gjensynets Time imøde. Men Man finder saare sjælden hvad Man venter,
								fordi Man ikke forud belaver sig paa Tidens mægtige Indvirkninger.
								Man vil have Vennen, som han var, og
								glemmer, at Intet bliver, som det er. Jeg tænkte mig endnu stedse min kjere
								Ruricolus, den smukke, moderne, pyntelige Student, Damernes Yndling,
								sine Cammeraters vakkre, velvillige og altid hjælpsomme Ven,
								livsglad, men maadeholden og anstændig i alle Nydelser, en dygtig
								Theolog og dertil en Kjender og Ynder af den skjønne Litteratur;
								under dette sidste Hensyn havde vi især engang været hinanden
								uundværlige. Thi higede jeg nu efter at springe af Hesten og kaste
								mig i hans Arme med det Udraab: »es waren schöne Zeiten, Carlos!«
								u.s.w. - Men - det kom ganske anderledes.Det første menneskelige Væsen, jeg ved min Indridelse i Præstegaarden
								fik Øje paa, var en tyk og rødmusset Mand i en luvslidt graae
								Frakke, med Træskoe paa Fødderne, og en gammel lavpullet Hat paa
								Hovedet. Personen - jeg havde antaget ham for Præstens Kudsk eller
								Avlskarl, dersom ikke et uhyre Merskums Pibehoved i hans Haand havde
								givet mig Ideen om en Forpagter - Personen stod midt paa Møddingen
								omringet af Høns, Ænder, Gjæs og Kalkuner, dem han med udstrakt
								Pegefinger syntes at overtælle. »Er Præsten hjemme?« spurgte jeg, og
								lettede lidt paa min Hat. »Syv og fiirs, otte og fiirs, ni og fiirs,
								halvfems; det er mig« lød Svaret. Jeg opspilede begge mine Øjne, og
								- gjenkjendte nu først min Ungdoms Ven. »Men Hr. Pastor!« sagde jeg,
								»kjender Du mig virkelig ikke?« - Han gik ned af Møddingen og hen
								imod mig; men langsom og forsigtig, for ikke at  træde paa de smaae velsignede
								Ællinger. »Hm!« brummede han, med et roligt Smiil, »det kommer mig
								rigtig nok for -« »Saa Du har ganske glemt Din gamle Pietro?« raabte
								jeg. »Eja! er det Dig?« svarte han og rækkede mig Haanden. »Naa det
								maae jeg bekjende! Kom nærmere, min kjere gode Ven! Morten! tag den
								Fremmedes Hest! - Er den vant til at staae inde, eller vil
								Du have den paa Græs? Du bliver dog hos os i Nat?« »Jeg har isinde
								at blive inde« svarte jeg, »og min Hest vil nok helst staae ude.«
								»Det er en kjøn lille Kat« sagde han og gik rundt om Hesten, idet
								jeg stod af; »men en Smule fransk paa Forbenene - aa! Morten! den
								blakkede Kjesten er stærk ousen, glem ikke at trække hende til Tyrs!
								- Naa velkommen skal Du være! - Læg et Tøjr paa den Pillik, Morten!
								og sæt ham ud i Svinetoften! og glem ikke at ringe den store Soe!
								den gaaer og roder i Kartøflerne. Hører Du! - Gaae nu indenfor, (det
								gjorde jeg) og lad Hvile falde paa Dig! Hvad vil Du først have? en
								Thevandsknægt? Hvordan har Du saa levet siden sidst? Du er bleven
								gammel - Maren! giv os Thevand!« Disse sidste Ord raabte han ud af
								Kjøkkendøren.Denne Modtagelse jog enhversomhelst poetisk Eruption tilbage i min
								noget afkjølede Barm, og Omfavnelsen udeblev. Imidlertid stak een
								Rolling efter den anden Hovedet ind ad Kjøkkendøren, for at see den
								fremmede Mand, og til samme Tid saae jeg et Par Ansigter paa
								Vinduesruderne, der forsvandt saa hastig jeg kastede mine Øjne
								derhen. »Er det Dine Børn alle?« spurgte jeg: »hvormange har Du
								vel?« »Een for hver Finger« svarede han mørk og treven: »jeg veed
								ikke hvad jeg skal gjøre med dem. Man har ondt ved at holde Klæderne
								paa Kroppen af dem; at holde Nogen frem til Studeringer, det er plat
								umuligt. Hvad skal der blive af dem?« Nu kom hans Kone med Theen;
								jeg hilste. »Kjender Du ham?« spurgte Ruricolus hende: »det er den
								Samme, som engang dyppede Dig i Bækken ved Svirumgaard.« - Ja i
								Sandhed! det var hende; men ak! ogsaa hun hvor forandret, baade af
								Ansigt, Skabning og Væsen! - »Ej see!« sagde hun med et tvungent
								Smiil og arrangerede Thebordet: »det glæder mig at see Dem igjen -
								det er længe siden vi havde den Ære - maae jeg gie' Fløde eller
								Rum?«Dog, hvorfor skulde jeg længere trætte Læseren ved Beskrivelsen af et
								Optrin, der paa mit varme Blod havde en ganske cremortartarisk
								Virkning? - Saaledes kan Tiden udslette, dæmpe, tilintetgjøre
								Skjønhed, Vid og Munterhed, og hvad den maaskee kunde levne, det  skal sikkerlig nok gaae
								under i Næringssorg, Tidens trofaste Medarbejder.I graat Humeur forlod jeg tidlig den følgende Dag min stakkels
								rustificerede Ven, drøvtyggende paa det lidet opbyggelige, forslidte
								Æmne: tempora mutantur et nos mutamur in illis
								- Tiden foranderlig er og forandrer os Alle tillige.P.Sp.