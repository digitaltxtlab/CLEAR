Tre opbyggelige TalerTre opbyggelige Taler udkom 16.10.1843, kostede 48
								skilling og omfatter 62 + [2]sider. 1
								modstående titelblad (1. linie 88 mm bred), 2 blank, 3 dedikation, 4
								blank, 5 Forord, 6 blank, talerne s. 7, 24
								og 36. [63-64] blanke.AfdødeMichael Pedersen Kierkegaard,forhen Hosekræmmer her i
							Byenmin Faderhelliges disse Taler. ForordSkjønt denne lille Bog (som derfor blev kalden »Taler« ikke Prædikener,
							fordi dens Forfatter ikke har Myndighed til at prædike; »opbyggelige
							Taler« ikke Taler til Opbyggelse, fordi den Talende ingenlunde fordrer
							at være Lærer), godt veed med mig selv, hvad dens Forfatter veed endnu
							bedre, at den er en Ubetydelighed, som, idet den vover sig ud, let kunde
							blive nedtraadt eller omkomme i den store Verden, eller blive opsnappet
							af en Rovfugl og aldrig naae sin Bestemmelse, saa lukkede jeg dog i
							Afskedens Øieblik trøstig min Dør uden Frygt, uden nogen ængstelig
							Sindets Bevægelse. Lille, som den er, smutter den vel igjennem, da den
							skjøtter sig selv og gaaer sin Gang og passer sit Ærinde og kjender sin
							gaadefulde Vei - til den finder hiin Enkelte, som jeg med Glæde
							og Taknemmelighed kalder min Læser - til den finder, hvad den
							søger, hiint velvillige Menneske, der læser høit for sig selv, hvad jeg
							skriver i Stilhed, der med sin Stemme løser Skrifttegnenes Fortryllelse,
							med sin Røst kalder frem, hvad de stumme Bogstaver vel ligesom have paa
							Munden, men ikke formaae at udsige uden megen Møie, stammende og
							afbrudt, i sin Stemning frelser de fangne Tanker, der længes efter
							Befrielse - hiint velvillige Menneske, som jeg med Glæde og
							Taknemmelighed kalder min Tilflugt, der ved at gjøre Mit til Sit gjør
							meer for mig end jeg gjør for ham. Og fandt den ham ikke, eller ikke
							saaledes, min Glæde bliver dog: at udsende den; thi »ligesom en Køling
							af Snee paa en Høstdag er et trofast Sendebud for den, som ham sender;
							han vederqvæger sin Herres Sjæl.« (Ordsp. 25, 13.)S.K.Kjerlighed skal skjule Synders Mangfoldighed Ep l Pet.4,7-12.Hvad er det, der gjør et Menneske stort, beundret af Skabningen,
								velbehageligt i Guds Øine? Hvad er det, der gjør et Menneske stærkt,
								stærkere end hele Verden, hvad er det, der gjør ham svag, svagere
								end et Barn? Hvad er det, der gjør et Menneske urokkeligt,
								urokkeligere end Klippen, hvad er det, der gjør ham blød, blødere
								end Vox? - Det er Kjerlighed! Hvad er det, der er ældre
								end Alt? det er Kjerlighed. Hvad er det, der overlever Alt? Det er
								Kjerlighed Hvad er det, der ikke kan tages, men selv tager Alt? Det
								er Kjerlighed. Hvad er det, der ikke kan gives, men selv giver Alt?
								Det er Kjerlighed Hvad er det, der bestaaer naar Alt svigter? Det er
								Kjerlighed Hvad er det, der trøster, naar al Trøst glipper? Det er
								Kjerlighed Hvad er det, der vedvarer, naar Alt omskiftes? Det er
								Kjerlighed. Hvad er det, der bliver, naar det Ufuldkomne afskaffes?
								Det er Kjerlighed Hvad er det, der vidner, naar Prophetien
								forstummer? Det er Kjerlighed Hvad er det, der ikke aflader, naar
								Visionen ophører? Det er Kjerlighed Hvad er det, der forklarer, naar
								den mørke Tale ender? Det er Kjerlighed. Hvad er det, der lægger
								Velsignelse i Gavens Overflod? Det er Kjerlighed Hvad er det, der
								lægger Fynd i Engles Tale? Det er Kjerlighed Hvad er det, der gjør
								Enkens Gave til Overflod? Det er Kjerlighed. Hvad er det, der gjør
								den Eenfoldiges Tale til Viisdom? Det er Kjerlighed Hvad er det, der
								aldrig forandres, om end Alt forandres? Det er Kjerlighed; og kun
								denne er Kjerligheden, den, der aldrig bliver noget Andet. Thi ogsaa
								Hedningen priste Kjerligheden, dens Skjønhed og dens Magt; men hans
								Kjerlighed kunde blive til noget Andet, som han næsten priste
								høiere. Kjerligheden var skjøn, skjønnere end Alt; men Hævnen var
								sød, sødere end Alt. Og saa daarlig var Hedningens Tanke om
								Kjerligheden og om det Himmelske, saa selvkjærligt var Alt baade i
								Himlen og paa Jorden, at den Magt, der velvilligt skjænkede
								Menneskene Kjerlighedens Glæde, misundeligt forbeholdt sig selv
								Hævnen, fordi den var det Sødeste. Hvad Under da, at Hævnen skjulte
								sig i al Hedningens Kjerlighed; at Angesten ikke var uddreven, om
								den end var glemt; hvad Under, at Fjenden arbeidede i  Stilhed, selv naar Kjerligheden sov
								trygest, at Vreden lønlig sad paa Luur og speidede efter Anledning;
								hvad Under, at den pludselig brød frem i al sin Vildhed; hvad Under,
								at den fyldte Hedningens Sjæl, der indsugede dens forbudne Sødme og
								derved forvissede sig om sit Slægtskab med det Himmelske! Hvad
								Under, at ingen Kjerlighed var lykkelig, som intet Menneske var det
								i Hedenskabet, for den sidste Time var kommen, der atter bittert kun
								formaaede at spotte et Menneske med den Forestilling, at han havde
								været lykkelig! Hvad Under, at Sorg blandede sig i al Glæde, at
								bestandig det næste Øieblik, selv i Glædens Øieblik, gik ængstende
								som Dødens Skikkelse forbi! Hvorledes skulde og en Hedning formaae
								at overvinde Verden; men formaaede han ikke dette, hvorledes skulde
								han da kunne vinde Verden!Hvad er det, der aldrig forandres, om end Alt forandres? det er
								Kjerlighed, og kun denne er Kjerligheden, den, der aldrig bliver
								noget Andet Thi ogsaa den fromme Jøde gav Kjerligheden Vidnesbyrd,
								men hans Kjerlighed var Foranderlighedens og Omskiftelsens Barn, og
								han vidste at hade sin Fjende. Overlod han end Hævnen til Herren,
								fordi den hører ham til, hans Sjæl var dog ikke ukjendt med dens
								Sødme; thi ogsaa denne Bevidsthed er sød, at Herrens Hævn er
								forfærdeligere end al menneskelig Hævn, at Mennesket forbander sin
								Fjende, men at Herren forbander den Ugudelige og den Ugudeliges
								Slægt gjennem mange Led. Hvad Under da, at Angesten altid havde eet
								Øie vaagent, selv naar Kjerligheden var mest sorgløs; hvad Under, at
								Vreden, selv naar Kjerligheden mindst drømte derom, i al Stilhed sad
								og regnede efter over Givet og Modtaget, over Dit og Mit! Hvad
								Under, at ingen Kjerlighed var lykkelig, for den sidste Time kom,
								fordi først da var Kjerlighedens uvisse Fordring fuldkommen
								indfriet.Hvad er det, der aldrig forandres, om end Alt forandres? Det er
								Kjerlighed Og kun denne er Kjerligheden, der aldrig bliver til noget
								Andet, den, der giver Alt hen og af den Grund Intet har at fordre,
								den, der Intet fordrer, og derfor Intet har at tabe, den, der
								velsigner og velsigner, naar den forbandes, den, der elsker sin
								Næste, men hvis Fjende ogsaa er hans Næste, den, der overlader
								Hævnen til Herren, fordi den trøster sig til, at han er endnu
								barmhjertigere.Det er denne Kjerlighed, Apostelen Peter taler om i vor forelæste
								Text, og som denne Kjerlighed mange Gange og paa mange Maader  modtog et apostolisk Vidnesbyrd,
								saa vidner han atter her om dens Magt, idet han siger: Kjerlighed
								skal skjule Synders MangfoldighedDet er disse Ord, dette Vidnesbyrd, vi nærmere ville betragte, idet
								vi overveie, hvorledes Kjærlighed skjuler Synders Mangfoldighed?Dog hvordan skulde vi tale herom? Skulde vi tale saaledes, at vi ikke
								gav os Tid til at dvæle ved Ordene, fordi den blotte Lyd indeholdt
								en stille Bebreidelse, der vakte en Sorg efter dem, der fremkaldte
								en Stræben hen til dem, til det Maal, der er sat ethvert Menneske at
								stræbe til. Skulde vi tale saaledes, for at om muligt den Enkelte
								endnu i denne Stund maatte beslutte sig til at kjøbe det beleilige
								Øieblik; at Ordet, om muligt, maatte bevæge den, hvem det traf
								staaende og ledig, til at begynde Løbet, den, hvem det traf paa
								Banen, til at fremskynde Løbet, den, hvem det traf i Løbet, til at
								haste og ile efter det Fuldkomne. Skulde vi tale saaledes som til
								Ufuldkomne? Skulde vi minde om, hvor sjeldent der vel endnu fandtes
								Den, der enten aldrig havde kjendt, eller aldeles glemt »Verdens
								Børnelærdom«, at Hævnen er sød; skulde vi minde om, at ethvert
								Menneske, naar han er redelig, kun altfor ofte griber sig selv i
								vidtløftigt, indtrængende, erfarent at kunne fortolke hiin sørgelige
								Sandhed, at Hævnen er sød Skulde vi minde om, hvor sjeldent der vel
								endnu var den, der overlod Hævnen til Herren i den Fortrøstning, at
								han havde en endnu mildere Forklaring af Skylden, en endnu
								barmhjertigere Dom over den; at han er større end et Menneskes
								Hjerte; hvor ofte derimod ethvert redeligt Menneske maa tilstaae sig
								selv, at han just ikke gav Afkald paa Hævnen, fordi han overlod den
								til Herren. Skulde jeg minde om, hvor sjelden endnu der var den, der
								saaledes tilgav, at den angrende Fjende virkelig var hans Næste;
								den, der i sin Tilgivelse virkelig hævede Skillevægen, og ingen
								Forskjel vidste af, ikke at han selv var kaldet i den tidlige Morgen
								og Fjenden ved den ellevte Time, ikke at han kun var
								halvtredsindstyve Penninge skyldig, Fjenden de femhundrede. Skulde
								jeg minde om, hvor sjelden endnu der er Den, der elskede saaledes,
								at hans Øre, naar det gik Fjenden vel, ingen Misundelsens Hvidsken
								fornam, fordi hans Hjerte ikke kjendte Misundelse, elskede saaledes,
								at »hans Øie ikke fortrød Tilgivelsen«, naar Lykken begunstigede
								hans Fjende; den, der elskede saaledes, at han, naar det gik hans
									 Fjende ilde, havde glemt, at
								det var hans Fjende. Skulde vi advare mod det i Menneskenes Øine
								mindre Skyldige, mod en vis snild Forstandighed, der listelig veed
								at opdage Menneskenes Feil, og som vel ikke misbruger sin Viden til
								at dømme, men som dog ved sin Nysgjerrighed ikke saa meget krænker
								Næsten som sinker sig selv. Skulde vi formane Enhver til at
								eftertragte hiin christelige Kjerlighed, fordi ethvert Menneske selv
								dog saa ofte trænger til Tilgivelse. Skulde vi formane ethvert
								Menneske at dømme sig selv og derover glemme at dømme Andre; advare
								mod at dømme og fordømme, fordi dog intet Menneske ganske kan
								gjennemskue et andet, fordi det dog stundom hændte, at Himlens Vrede
								ikke fortærede den, over hvem man nedkaldte den, men at Herren
								naadig og mild saae med Velbehag til ham i Løndom; skulde vi formane
								Enhver ikke ivrigt at nedkalde Vrede over en Anden, at han ikke ved
								sin Uforsonlighed skulde samle forfærdeligere Vrede over sig selv
								paa Dommens Dag.Skulde vi tale saaledes? ja det var vel os oftest gavnligt, at der
								blev talet saaledes, men at gjøre det er saa saare vanskeligt, at
								ikke den Talende selv kommer i Talen til at handle mod Talen, kommer
								til at dømme Andre. Ja selv det i Talen at dømme sig selv, er saa
								saare vanskeligt, at ikke den Talende hildes i en ny Misforstaaelse
								og derved forstyrrer Andre. Derfor vælge vi den lettere Opgave; vi
								ville dvæle ved Ordene selv, og som al anden Kjerlighed er bleven
								priset i Verden, saa ville vi udvikle og prise den Kjerlighed, der
								har Magt til at gjøre det Vidunderlige at skjule Synders
								Mangfoldighed Vi ville tale som til Fuldkomne. Var der da den, der
								ikke følte sig fuldkommen, Talen gjorde dog ingen Forskjel. Vi ville
								lade vor Sjæl hvile i det apostoliske Ord, der ikke er en svigefuld
								poetisk Vending, ikke et dristigt Udbrud, men en trofast Tanke, et
								fuldgyldigt Vidnesbyrd, der for at forstaaes maa tages efter Ordet.Kjerlighed skal skjule Synders Mangfoldighed. Kjerlighed gjør blind,
								siger et gammelt Ord, og vil dermed ikke betegne en Ufuldkommenhed
								hos den Elskende eller en oprindelig Tilstand i ham; thi først da
								Kjerligheden vandt Plads i hans Sjæl, først da blev han blind, og
								alt eftersom Kjerligheden seirede i ham, da blev han mere og mere
								blind Eller var Kjerligheden bleven ufuldkomnere, naar den, efter
								først at have bedraget sig selv ved ikke at ville see, hvad den dog
								saae, tilsidst selv ikke saae det mere? Eller hvo skjulte bedst,
								den, der  vidste, at han havde
								gjemt Noget, eller den, der endogsaa havde glemt dette? For den Rene
								er Alt reent, siger et gammelt Ord, og vil derved ikke betegne en
								Ufuldkommenhed hos den Rene, der efterhaanden skulde forsvinde,
								tvertimod jo renere han bliver, desto renere bliver Alt for ham.
								Eller var det en Ufuldkommenhed ved den Rene, at han, efter først at
								have frelst sig selv ubesmittet af Ureenheden ved ikke at ville
								vide, hvad han dog vidste, tilsidst end ikke vidste mere deraf?Det beroer da ikke blot paa hvad man seer, men det hvad man seer
								beroer paa, hvorledes man seer; thi al Betragtning er ikke blot en
								Modtagen, en Opdagen, men tillige en Frembringen, og forsaavidt den
								er dette, da bliver det jo afgjørende, hvorledes den Betragtende
								selv er. Naar da Een seer Eet, en Anden et Andet i det Samme, saa
								opdager den Ene hvad den Anden skjuler. Forsaavidt det, der er
								Gjenstand for Betragtningen, tilhører den udvortes Verden, da er det
								vel ligegyldigere, hvorledes den Betragtende er, eller rettere, da
								er det til Betragtningen Nødvendige noget hans dybere Væsen
								Uvedkommende; jo mere derimod Betragtningens Gjenstand tilhører
								Aandens Verden, desto vigtigere er det, hvorledes han selv er i sit
								inderste Væsen; thi alt Aandeligt tilegnes kun ved Frihed; men hvad
								der tilegnes ved Frihed, det frembringes ogsaa. Forskjellen ligger
								da ikke i det Udvortes men i det Indvortes, og indvortes fra udgaaer
								Alt det som gjør et Menneske ureent, og hans Betragtning ureen. Det
								udvortes Øie gjør Intet til Sagen, men »indvortes fra udgaaer et
								ondt Øie.« Men et ondt Øie opdager meget, som Kjerligheden ikke
								seer; thi et ondt Øie seer endog, at Herren gjør Uretfærdighed, naar
								han er god. Naar der i Hjertet boer Ondskab, da seer Øiet
								Forargelse, men naar der i Hjertet boer Reenhed, da seer Øiet Guds
								Finger; thi de Rene see altid Gud; »men den, der gjør ondt, seer
								ikke Gud« (3 Joh. 11).Det Indvortes afgjør da, hvad et Menneske opdager, og hvad han
								skjuler. Naar der i Hjertet boer Syndens Lyst, da opdager Øiet
								Syndens Mangfoldighed og gjør den end mangfoldigere; thi Øiet er
								Legemets Lys, men dersom Lyset, der er i et Menneske, er Mørke, hvor
								stort bliver da Mørket! Naar der i Hjertet boer Syndens Angst, da
								opdager Øret Syndens Mangfoldighed og gjør den end mangfoldigere, og
								hvad hjalp det et saadant Menneske at han var blind; thi en Skalk
								slaaer Øiet ned og lytter med sine Skalkeøren (Sirach, 19, 24). Naar
								der i Hjertet boer Kjerlighed, da er Øiet lukket og opdager ikke
								Syndens  aabenbare Gjerning, end
								mindre den skjulte; thi »den, der vinker med Øiet, har Ondt i Sinde«
								(Ordspr.); men den, der forstaaer Øiets Vink, han er ikke reen. Naar
								der i Hjertet boer Kjerlighed, da er Øret lukket og hører ikke
								Verdens Ord, ikke Bespottelsens Bitterhed; thi den, der siger Rakka
								til sin Broder, han er skyldig for Raadet, men den, der hører det,
								naar det siges til ham, han er ikke fuldkommen i Kjerlighed Naar der
								i Hjertet boer Iilsindethed, da er Mennesket snart til at opdage
								Syndens Mangfoldighed, da forstaaer han herligt en halv Tale, fatter
								hasteligen langtfra Ordet, som neppe er udtalt Naar der i Hjertet
								boer Kjerlighed, da forstaaer et Menneske langsomt, og hører slet
								ikke et hastigt Ord, og forstaaer ikke dets Gjentagelse, fordi han
								giver det et godt Sted, og en god Mening, forstaaer ikke Vredens
								eller Spottens lange Tale, fordi han venter endnu eet Ord, der skal
								give Talen Mening. Naar der i Hjertet boer Frygt, da opdager
								Mennesket let Syndens Mangfoldighed, Svig og Bedrag og Troløshed og
								Rænker, atHvert Hjert' er Garn,Hver Skalk som Barn,Hvert Løfte som en Skygge.Men den Kjærlighed, der skjuler Synders Mangfoldighed, blev aldrig
								bedragen. Naar der i Hjertet boer Karrighed, naar man giver med eet
								Øie og med syv Øine seer efter, hvad man faaer igjen (Sirach 20,
								14), da opdager man let Syndens Mangfoldighed. Men naar der i
								Hjertet boer Kjerlighed, da bliver Øiet aldrig bedragen; thi
								Kjerligheden, naar den giver, seer ikke efter Gaven, men dens Øie
								vogter paa Herren. Naar der i Hjertet boer Misundelse, da har Øiet
								Magt til at lokke det Urene frem selv i det Rene; men naar der i
								Hjertet boer Kjerlighed, da har Øiet Magt til at elske det Gode op i
								det Urene; men dette Øie seer jo ikke det Urene men det Rene, som
								det elsker og opelsker ved at elske det. Ja der er en denne Verdens
								Magt, der i sit Sprog oversætter det Gode til det Onde, men der er
								en Magt herovenfra, der oversætter det Onde til det Gode, det er den
								Kjærlighed, som skjuler Synders Mangfoldighed Naar der i Hjertet
								boer Had, da ligger Synden for Menneskets Dør og dens Attraaes
								Mangfoldighed er til ham; men naar der i Hjertet boer Kjerlighed, da
								er Synden flygtet langt bort og han øiner den end ikke. Naar der i
								Hjertet boer Kiv,  Nid, Vrede,
								Trætte, Tvedragt, Partier, behøver man da at gaae langt for at
								opdage Syndens Mangfoldighed, eller behøver man at leve længe for at
								frembringe den uden om sig; men naar der i Hjertet boer Glæde, Fred,
								Langmodighed, Mildhed, Trofasthed, Godhed, Sagtmodighed,
								Afholdenhed, hvad Under da, at et Menneske, selv om han stod midt i
								Syndens Mangfoldighed, blev en Fremmed, en Udlænding, der kun
								forstod sig saare lidet paa Landets Skikke, hvis der blev ham
								affordret en Forklaring, hvorledes vilde denne da ikke være et Skjul
								over Syndernes Mangfoldighed!Eller er det ikke saaledes, skulde vi kløgtigen sige: Syndens
								Mangfoldighed i Verden er og bliver dog lige stor, hvad enten
								Kjerligheden opdager den eller ikke; skulde vi lade det apostoliske
								Ord og med det den Kjerlighed, der beskrives, staae hen som en
								ziirlig Talemaade, der ikke kunde udholde Granskningens Prøvelse?
								Men forstod da virkelig hiin Forstandighed ligesaa godt
								Kjerligheden, som den forstod Syndens Mangfoldighed! Eller vilde den
								indrømme det Modsatte, at Syndens Mangfoldighed blev lige stor enten
								Forstanden opdagede den eller ikke, og ikke snarere anprise sin egen
								Snildhed til at opdage og efterspore Syndens Skjulthed? Men da blev
								det jo lige sandt, at Forstanden opdagede Syndens Mangfoldighed, og
								at Kjerligheden skjulte den; men det Ene blev ikke sandere end det
								Andet. Eller var der endnu en tredie Maade, paa hvilken man uden at
								blive forstandigt vidende om den eller kjærligt uvidende, blev
								vidende om den, var en saadan Viden ikke en umenneskelig Viden? Det
								er da ikke et blot rhetorisk Udtryk, at Kjerlighed skjuler Synders
								Mangfoldighed, men det er i Sandhed saaledes, og dette er den
								christelige Kjerligheds Magt, der ikke er stor ved paafaldende
								Bedrift, som anden Kjerlighed er det, men større i sin stille
								VidunderlighedLykkeligt det Menneske, der saae Verden i al sin Fuldkommenhed, da
								Alt endnu var saare godt, lykkeligt det Menneske, der var med Gud
								Vidne til Skabningens Herlighed, saligere den Sjæl, der var Guds
								Medarbeider i Kjerlighed, salig den Kjerlighed, der skjuler Synders
								MangfoldighedKjerlighed skal skjule Synders Mangfoldighed. Synders Mangfoldighed,
								det er et forfærdeligt Ord og minder lettelig om en anden
								Forbindelse, hvori det ved Sprogbrug hyppigt forekommer, Skabningens
								Mangfoldighed, hvorved vi tænke paa den talløse Skare af Slægter,
								den utallige Vrimmel af levende Væsener, hvis Tal Ingen kan angive,
								fordi intet Tal er stort nok, og fordi der intet Øieblik er, da man
								kan begynde at tælle; thi i ethvert Øieblik fødes der utallige.
								Forholder det sig ikke ligesaa med Syndens Mangfoldighed; thi som
								det hedder, at den, der haver, ham skal gives, og han skal have i
								Overflod, saa er og Synden meget frugtbar, og een Synd føder mange,
								og den bliver mangfoldigere og mangfoldigere. Men Kjerlighed skjuler
								Syndens Mangfoldighed. Hvis da Kjerlighedens Øie ikke var lukket,
								hvis den ikke selv ved sin Betragtning skjulte Mangfoldigheden,
								hvorledes skulde den da vove sig til at ville standse Syndens Magt!
								Saa skjuler da netop Kjerligheden derved Syndens Mangfoldighed, at
								den iforveien har skjult den.En gammel Viismand haver sagt: afhold Dig fra Trætte og Du skal
								formindske Synder (Sirach 28, 8). Men den, der formindsker Synder,
								han skjuler jo Synders Mangfoldighed, og skjuler den dobbelt, ved
								ikke selv at synde og ved at forhindre en Anden derfra. Og dog den,
								som afholder sig fra Trætte, han forhindrer jo kun for et Øieblik et
								Menneske i at synde, maaskee skal det samme Menneske vende sig til
								en anden Side og søge Trætte, men den, der omvender en Synder fra
								hans Veis Vildfarelse, om ham siger Apostelen Jacob, han skjuler
								Synders MangfoldighedDog er det muligt retteligen at fortælle, hvorledes Kjerligheden
								skjuler Synders Mangfoldighed, eller er den ikke end mangfoldigere
								end Syndens Mangfoldighed er det? Naar den seer det knækkede Rør, da
								veed den at skjule Synders Mangfoldighed, at Røret ikke knuses under
								Byrden. Naar den seer den rygende Tande, da veed den at skjule
								Synders Mangfoldighed, at Luen ikke qvæles. Naar den har seiret over
								Synders Mangfoldighed, da veed den atter at skjule Mangfoldigheden,
								da bereder den Alt festligt til Modtagelsen, som den forlorne Søns
								Fader gjorde det, da staaer den med aabne Arme og venter den
								Forvildede, har glemt Alt og bringer ham selv til at glemme Alt,
								idet den atter skjuler Synders Mangfoldighed; thi Kjerligheden
								græder  end Ikke over Synders'
								Mangfoldighed, hvis saa var, da saae den den jo selv, men den
								skjuler Mangfoldigheden. Og naar Synden gjør den Modstand, da bliver
								den end mangfoldigere, aldrig træt af trofast at drage i ulige Aag
								med denne, ikke træt af at troe Alt, haabe Alt, fordrage Alt. Naar
								Synden forhærder sig mod Kjerligheden, og ønsker at blive den qvit,
								naar den betaler Velvillie med Skjeldsord og Haan og Spot, da
								gjengjelder Kjerligheden ikke Skjeldsord med Skjeldsord, da
								velsigner den og forbander ikke. Naar Synden misundelig hader
								Kjerligheden, naar den i sin Ondskab vil bringe Kjerligheden selv
								til at synde, da finder den ikke Sviig i dens Mund, men Bøn og
								Formaning. Men naar Bønner og Formaning kun hidser Synden og bliver
								ny Anledning for Syndens Mangfoldighed, da er Kjerligheden stum, men
								ikke mindre tro, trofast som en Qvinde frelser den, som en Qvinde
								gjør det - »uden Ord« (l Pet. 3, 1). Synden meente at have
								opnaaet, at de snart skulde være skilte ad paa Veien, men see
								Kjerligheden blev hos den. Og Synden vil støde Kjerligheden fra sig,
								den tvinger den til at gaae een Miil, men see Kjerligheden gik to;
								den slog Kjerlighedens høire Kind, men see Kjerligheden vendte den
								anden til; den tog Kjerlighedens Kjortel, men see Kjerligheden gav
								Kappen med. Allerede føler Synden sin Afmagt, den kan ikke holde ud
								med den, da vil den rive sig løs, da krænker den Kjerligheden saa
								dybt som muligt; thi mere end 7 Gange, tænker den, kan selv
								Kjerlighed ikke tilgive. Men see! Kjerligheden kunde tilgive 70
								Gange 7 Gange, og Synden blev hurtigere træt af at forskylde
								Tilgivelse end Kjerligheden af at tilgive. Ja som der er en Syndens
								Magt, der har Udholdenhed til at udtære enhver bedre Følelse af et
								Menneske, saa er der en himmelsk Magt, der udhungrer Syndens
								Mangfoldighed af et Menneske, denne Magt er den Kjerlighed, der
								skjuler Synders Mangfoldighed.Eller er det ikke saaledes? Skulle vi foretrække at prise en Kløgt,
								der veed end forfærdeligere at skildre Synders Mangfoldighed? Eller
								skulde vi ikke snarere spørge denne Kløgt, hvorfra den fik en saadan
								Viden? Ja dersom den kunde overbevise Kjerligheden om, at det
								forholdt sig saaledes, da vilde Kjerligheden vel aldrig begynde og
								Intet opnaae. Men derfor begynder Kjerligheden med at skjule Synders
								Mangfoldighed og derfor ender den, hvor den begyndte, med at skjule
								Synders MangfoldighedSalig den Mand, hvis Synder ere skjulte, saligere den Kjerlighed, der
								skjuler Synders MangfoldighedKjerlighed skal skjule Synders Mangfoldighed. Hvis Kjerligheden havde
								seiret i Verden, ja da var jo Syndens Mangfoldighed skjult, og Alt
								fuldkomment i Kjerlighed Hvis Kjerlighedens Hærskare var talrig i
								Verden, hvis den var lige i Tal med Fjendens, saa den kunde stride
								Mand mod Mand - ja hvorledes skulde Kjerligheden da ikke
								seire, da den er den stærkeste! Dersom derimod Kjerlighedens Tjenere
								er en lille Skare, dersom hver enkelt er en eenlig Mand, skal da
								Kjerligheden virkelig formaae at skjule Synders Mangfoldighed? Eller
								er det apostoliske Ord, forsaavidt vi derved ville tænke paa noget
								andet end Kjerlighedens fromme Uvidenhed, dens Nidkjærhed indenfor
								sin Grændse, er det apostoliske Ord ikke i saa Fald en skjøn men dog
								ørkesløs Tale? Skulde vi betragte det apostoliske Ord som en
								begeistret Daarskab og hellere prise den Kløgt, der siger: Livets
								Gang følger bestemte Love, lad Kjerligheden boe i Nødens Øieblik Dør
								om Dør med Ugudeligheden, det gavner Ugudeligheden Intet Vilde da
								Forstanden ligesaa redebon udsige det Modsatte, at det Intet gjør
								til Sagen, om Ugudelighed boer hos Kjerligheden? Vil Forstanden
								negte, at i Livet ofte den Uskyldige maa lide med den Skyldige?
								Lader os adspørge Forstanden. En gammel Hedning, der i Hedenskabet
								blev nævnet og priset som Viis, seilede med en Ugudelig paa det
								samme Skib. Da Skibet kom i Havsnød, opløftede den Ugudelige sin
								Stemme for at bede; men den Vise sagde til ham: »Tie stille, Kjære,
								hvis Himlen opdager, at Du er ombord, da gaaer Skibet under.« Saa er
								det da sandt, at den Skyldige kan volde den Uskyldiges Undergang?
								Men saa er jo det Modsatte ligesaa sandt? Saa manglede Forstanden
								maaskee blot Mod til at troe dette, og medens den havde nok af den
								trøstesløse Kløgt, der opdager Livets Elendighed, havde den ikke
								Hjerte til at fatte Kjerlighedens Magt Er det ikke saaledes; thi
								Forstanden gjør dog altid et Menneske kun forsagt og kleinmodigt,
								men Kjerlighed giver frit Mod, og derfor er al apostolisk Tale
								frimodig. Hvis der ombord paa det samme Skib istedenfor en Ugudelig
								havde været en from Mand, havde været en Apostel! Skete dette ikke?
								Der  seilede et hedensk Skib fra
								Greta og styrede til Rom, og Skibet kom i Havsnød, i mange Dage saae
								man hverken Soel eller Stjerner, ombord paa dette Skib var en
								Apostel, og Paulus traadte frem og sagde til dem, der vare med ham i
								Skibet: »I Mænd, jeg formaner Eder at I fatte et godt Mod; thi Ingen
								Sjel af Eder skal omkomme.« Eller skulde Ugudelighed virkelig have
								større Magt end Kjerlighed; skulde det, at en Ugudelig var ombord,
								have Kraft til at gjøre de Andres Vilkaar forskjelligt, men en
								Apostel skulde ingen saadan Magt have? Eller siger ikke Herren selv,
								at Trængselens Dage skulle forkortes for de Udvalgtes Skyld?Er dette en uværdig Forestilling om Gud at mene, at Kjerlighed
								saaledes skjuler Synders Mangfoldighed? Glemme vi maaskee i vor Tale
								og i vor Overveielse, at Gud i Himlene ikke standses ved nogen
								Skuffelse, at hans Tanke er levende og nærværende, gjennemtrænger
								Alt og dømmer Hjertets Raad? Skulde Een have Ret, hvis han
								paamindede os om, naar vi ville lovprise Kjerligheden, hellere at
								indskrænke os til at sige det Sande, at det er skjønt og elskeligt,
								at Kjerligheden gjerne vilde skjule Synders Mangfoldighed og afvende
								Vreden, end fare vild i Overdrivelse ved at sige, at Kjerligheden
								skjuler Synders Mangfoldighed? Har den, der taler saaledes, ikke
								glemt, hvad vi ikke glemme, at Kjerligheden beder for Andres Synder,
								har han ikke glemt, at en Retfærdigs Bon formaaer meget?Da Abraham talte indstændigen til Herren og bad for Sodoma og
								Gomorra, skjulte han da ikke Synders Mangfoldighed? Eller er det
								maaskee en priselig Skarpsindighed, hvis Nogen vil sige, at han ved
								sin Bon jo ligesaa meget erindrede om Synders Mangfoldighed, og
								fremskyndede Dommen, saaledes som hans eget Liv allerede var en Dom,
								der hvis det havde Kraft til en Betingelse, snarest maatte gjøre
								Dommen end forfærdeligere? Hvorledes bad Abraham? Lader os tale
								menneskeligt derom! Rev han ikke ligesom Herren med ind i sin
								Tankegang, bragte han ikke Herren til at glemme Syndernes
								Mangfoldighed, for at tælle Tallet paa de Retfærdige, hvis der var
								50, 45, 40, 30, 20, ja endog kun 10 Uskyldige. Skjulte Abraham da
								ikke Synders Mangfoldighed, beviser Byernes Undergang det Modsatte,
								eller beviser den Andet, end at der end ikke var 10 Uskyldige i
								Sodoma? Og dog hvad var Abraham selv i Sammenligning med en Apostel,
								hvilken var hans Frimodighed i Sammenligning med en Apostels?Stort er et Menneske, at hans Liv, hvis det er retfærdigt, endog skal
								dømme Engle; saligere den Kjerlighed, der skjuler Synders
								Mangfoldighed.Vi have priset Kjerlighedens Magt til at skjule Synders
								Mangfoldighed, vi have talet som til Fuldkomne. Var der Den, som
								ikke følte sig fuldkommen, Talen gjorde ingen Forskjel. Lader os
								endnu engang dvæle ved denne Kjerlighed, for at betragte det Billede
								af den, der stiller sig frem anskueligt for Sjælen. Var der Den, der
								ved at betragte sig selv i dette Speil forvissede sig om sin
								Ulighed, var det Tilfælde med Alle, Talen gjorde ingen Forskjel.Da de Skriftkloge og Pharisæerne havde grebet en Qvinde i aabenbar
								Synd, stillede de hende frem i Templets Midte for Frelserens Aasyn;
								men Jesus bukkede sig ned og skrev med Fingeren paa Jorden. Han, der
								vidste Alt, vidste vel ogsaa, hvad Pharisæerne og de Skriftkloge
								vidste, før de sagde ham det. De Skriftkloge og Pharisæerne opdagede
								snart hendes Skyld, det var jo og let, da hendes Synd var aabenbar.
								De opdagede tillige en anden Synd, den, de selv gjorde sig skyldige
								i, idet de rænkefuldt lagde Snarer for Herren. Men Jesus bukkede sig
								ned og skrev med Fingeren paa Jorden. Hvorfor mon han bukkede sig
								ned; hvorfor mon han skrev med Fingeren paa Jorden? Sad han der som
								en Dommer, der agter nøie paa Anklagemes Tale, der lyttende bukker
								sig ned og optegner Klagepunktet, at han ikke skal glemme det, og
								dømme strengt; var denne Qvindes Skyld det Eneste, der blev
								skriftligt optegnet af Herren? Eller den, der skriver med Fingren
								paa Jorden, skriver han ikke snarere for at udslette og glemme? Der
								stod Synderinden omringet af maaskee mere Skyldige, der høit
								anklagede hende, men Kjerligheden bukkede sig ned og hørte ikke
								Anklagen, der foer over dens Hoved hen i Veiret; den skrev med
								Fingeren for at udslette, hvad den selv vidste; thi Synden opdager
								Synders Mangfoldighed, men Kjerlighed skjuler Synders Mangfoldighed.
								Ja selv for Syndens Øine skjuler Kjerligheden Synders Mangfoldighed;
								thi ved eet Ord af Herren forstummede Pharisæerne og de Skriftkloge,
								og  der var ingen Anklager mere,
								Ingen, der fordømte hende. Men Jesus sagde til hende: jeg fordømmer
								Dig ei heller, gak bort og synd ikke meer, thi Syndens Straf føder
								ny Synd, men Kjerlighed skjuler Synders MangfoldighedKjerlighed skal skjule Synders Mangfoldighed Ep l Pet 4,7-12Som den apostoliske Tale ved sit Indhold er væsentlig forskjellig fra
								al menneskelig Tale, saa er den ogsaa ved sin Form paa saa mange
								Maader forskjellig fra denne. For saaledes at drage et Enkelt frem,
								den standser ikke den Hørende og indbyder ham til at hvile, den
								standser ikke den Talende og lader ham selv glemme at arbeide. Den
								apostoliske Tale er bekymret, fyrig, brændende, opildnet, overalt og
								altid bevæget af det nye Livs Kræfter, kaldende, tilraabende,
								vinkende, stærk i Udbrud, kort, afbrudt, rystende, selv
								gjennemrystet ligesaa meget af Frygt og Bæven som af Længsel og
								salig Forventning, overalt vidnende om Aandens kraftige Uro og
								Hjertets dybe Utaalmodighed. Hvorledes skulde og den, der selv
								løber, faae Tid til lang Tale, saa maatte han selv staae stille!
								Hvorledes skulde den, der stræber at være Alt for Alle, faae Tid til
								vidtløftig Overveielse, da vilde han jo ikke hurtigt nok kunne vexle
								Aandens Vaaben! Hvorledes skulde den, der for Haabets fulde Seil
								styrer mod det Fuldkomne, have mange Øieblikke til menneskelig
								Udførlighed! Men er den apostoliske Tale altid utaalmodig som en
								Fodendes, saa pleie i Særdeleshed tvende Betragtninger end mere at
								opflamme den, paa den ene Side Forestillingen om, at Natten er forbi
								og Dagen er frembrudt, at Natten har varet længe nok, og det gjelder
								at bruge Dagen, paa den anden Side Forestillingen om, at Tiden
								kommer, da man ikke mere kan arbeide, at Dagene ere talte, at Enden
								er nær, at Alts Ende nærmer sig.Ogsaa den forelæste Text vidner om denne apostoliske Fyrighed, og
								begynder med et: derfor, hvortil i Apostelens Brev svare de nærmest
								foregaaende Ord: »men alle Tings Ende nærmer sig,« hvilke Ord ikke
								blot forklare dette derfor, men ogsaa hvad der maaskee, menneskelig
								talt, i Texten kunde behøve en Forklaring, der da tillige viser,
								hvorledes den apostoliske Utaalmodighed er saare meget forskjellig
								fra en ophidset Mands Overilelse. Thi synes det ikke besynderligt,
								at der ligeovenpaa den skjønne Formaning: haver for alle Ting en
								inderlig Kjerlighed til hverandre, ligeovenpaa det dertil knyttede
								betydningsfulde Trøstens Ord: Kjerlighed skal skjule  Synders Mangfoldighed, følger en
								tilsyneladende saa tilfældig Formaning som denne: »Laaner hverandre
								gjerne Huus uden Knur!« Og dog beviser denne Formaning netop den
								apostoliske Myndighed og Viisdom. Hvor var der vel en ophidset Mand,
								der, naar han havde nævnet disse Ord: »alle Tings Ende nærmer sig,«
								da vilde have tilføiet en saadan Formaning? Skulde det ikke følge af
								sig selv, at den blev overflødig? Thi skulde han ikke, om muligt,
								ved sin Tale bevirke, at Husene bleve tomme, saa der neppe fandtes
								Nogen, der vilde laane Huus, og hvis der var en Saadan, han ikke
								skulde behøve at være i Forlegenhed? Men saaledes er en Apostel ikke
								utaalmodig, og hans Uro er høiere end al menneskelig Besindighed.
								Apostelen elsker sin Menighed for høit til svagt at fortie det
								Forfærdelige, at alle Tings Ende nærmer sig, men paa den anden Side
								veed han strax igjen at kalde Menigheden saaledes til Orden, at det
								er, som var Forfærdelsen glemt, som var der Fred og Tryghed,
								ønskelig Leilighed til selv i Livets ubetydelige Forhold at bevise
								sin Kjerlighed til Næsten. Talen om, at alle Tings Ende nærmer sig,
								er da ikke en ufrugtbar Uveirsky, der farer hen og forvirrer Alt,
								men en Angest, som renser Luften, og gjør Alle mildere og
								inderligere og kjærligere og hurtigere til at kjøbe den beleilige
								Tid, men ogsaa stærke nok til ikke at afmattes i den Tanke, at den
								beleilige Stund var forbi. Apostelen, som taler, er ikke beruset i
								Drømme, men ædru i sin Tanke og i sin Tale.»Men alle Tings Ende nærmer sig.« Dette er et forfærdeligt Ord selv i
								en Letsindigs Mund, end sige i en Apostels. Dog derfor tilføier
								Peter ogsaa et Trøstens Ord, der er stærkt til at overvinde
								Angesten: »Kjerlighed skal skjule Synders Mangfoldighed.« Eller
								behøves det maaskee ikke? Er med alle Tings Ende Alt forbi? Behøves
								der noget andet Skjul end det, der forundes Enhver, den Retfærdige
								og den Uretfærdige? Er den, der ligger i Jordens Skjød, ikke skjult
								og vel forvaret? Skulde der være Nogen, der her ikke forstod
								Apostelen, fordi han ikke udtrykkelig nævner den Dag, paa hvilken
								der skal blive Spørgsmaal om en saadan Kjerlighed? Eller have
								Forfærdelsens og da ogsaa Trøstens Ord tabt deres Betydning derved,
								at alle Tings Ende ikke indtraf, som den var forudsagt? Er en
								Apostel en ørkesløs Mand, hvem det blot er magtpaaliggende i
								Almindelighed at forudsige alle Tings Ende som noget ham selv og de
								Enkelte uvedkommende, uden forsaavidt det kunde tilfredsstille
								Nysgjerrigheden? Eller var det ikke det, der fornemlig laae ham paa
								Sinde, at med Alts Ende var 
								ogsaa hans og Menighedens Dage talte? Men dette traf jo virkelig
								Apostelen og Menigheden; dette gjentager sig bestandig i Slægten, og
								det Næste gjentager sig ogsaa; thi det bør ethvert Menneske at døe
								og derpaa at komme til Dommen. Men paa Dommens Dag fordres der ogsaa
								en Rustning. Det er den, Apostelen beskriver og dens Fuldkommenhed
								Denne Rustning er Kjerligheden; det Eneste, der ikke skal afskaffes,
								det Eneste, der bliver hos et Menneske i Livet, og bliver hos ham i
								Døden og som skal seire i Dommen. Thi Kjerligheden er ikke som en
								svigefuld Ven, der først forlokker et Menneske og da bliver hos ham
								for at spotte ham. Nei Kjerligheden bliver hos et Menneske; og naar
								Alt forvirrer sig for ham, naar Tankerne staae anklagende op, naar
								Angesterne dømmende løfte deres Hoveder, da truer Kjerligheden ad
								dem og siger til ham: hav blot Taalmodighed, jeg bliver hos Dig, og
								vidner med Dig, og mit Vidnesbyrd skal dog overvinde Forvirringen.
								Ja selv om Kjerligheden ledte et Menneske vild, om den selv end ikke
								bag efter kan frikjende ham, den siger dog: skulde jeg forlade Dig i
								Nødens stund; om end Alt forlod Dig, om Du var forladt af Dig selv,
								jeg bliver dog hos Dig, jeg, der ledte Dig vild, men som ogsaa har
								den Trøst for Dig, at det var mig, der gjorde det. Hvis det ikke var
								saa! Hvilken Magt formaaer dog saaledes at bringe et Menneske til at
								vove det Forfærdelige som Kjerligheden! Hvilken Rædsel da, hvis den
								ikke tillige forstod at fortolke sig for sig selv, forstaaeligt for
								den Enkelte, om end ikke nogen anden Sjæl forstod det.Saa lader os da nøiere overveie det apostoliske Ord. Apostelen taler
								til Ufuldkomne, hvorledes skulde og en Fuldkommen have en Synders
								Mangfoldighed, der behøvede at skjules! Men de Ufuldkomne, de
								Sønderknuste, dem trøster han ogsaa ved den Tanke, at Kjerlighed
								skal skjule Synders Mangfoldighed Vi skulle ikke letsindigt
								forfalske det apostoliske Ord, ikke kløgtigt bedrage os selv og
								besvige Ordet ved at mene, at den, der har Kjerlighed, han er
								fuldkommen. Den, der ikke finder i sig en Syndens Mangfoldighed, der
								behøver at skjules, paa ham passer Ordet ikke, men den, der ikke vil
								lade sig trøste, ham gavner Ordet ikke; thi deri ligger netop
								Trøsten, at der i det samme Hjerte, hvor der er Synders
								Mangfoldighed, kan boe Kjerlighed, og at denne Kjerlighed har Magt
								til at skjule Mangfoldigheden.Saa ville vi da i Apostelens Ord søge Trøsten, der tilbydes, ved at
								betænke: hvorledes Kjerlighed skjuler Synders Mangfoldighed.Dog hvorledes er dette muligt, Kjerlighed opdager jo netop hos Een
								selv Synders Mangfoldighed. Var der ikke ofte den i Verden, der
								levede hen let og sorgløs med Ungdommens glade Sind, uden at hovmode
								sig af egen Fuldkommenhed, men ogsaa uden at føle sig bøiet eller
								standset ved nogen besværende Bevidsthed, indtil Kjerligheden greb
								ham, og det Forbigangne ikke behagede mere, fordi Kjerligheden paa
								saa mange Maader havde opdaget Ufuldkommenhed og Svaghed Gik det den
								Forstandige bedre? Han misbilligede Ungdommens Letsind, han vogtede
								paa sig selv, han stræbte at aflægge sine Feil, men ved denne
								Stræben vandt han ogsaa en Selvtilfredshed, der ikke frygtede
								Forstandens Prøve, der tog Ære af Menneskene, der udfordrede Verden
								til Strid - da sigtede Kjerligheden paa ham og see! han,
								der havde løftet sit Hoved stolt, hvis Blik havde behersket
								Menneskene, han slog nu Øiet ned; thi han havde opdaget Synders
								Mangfoldighed Og han, der kunde bestaae for Forstandens strenge Dom,
								han kunde ikke udholde Kjerlighedens milde! Dog den Retfærdige
								hænder Sligt ikke. Han var streng mod sig selv, og ønskede ikke at
								være som Andre, han vidste, at den, der vil bevare sig selv, maa
								arbeide og forsage Meget, men han vidste ogsaa, hvad han vandt i
								denne Kamp, at han vandt Forstand paa den Viisdom, at der er en
								Retfærdighed i Himlene; thi han tyktes sig selv retfærdig. Da saae
								Himlens Kjerlighed ned til ham og see! han, der havde fortrøstet sig
								til at kunne give Enhver Sit, Mennesket hvad Menneskets er, Gud hvad
								Guds er, han, der her i Livet allerede glædede sig til paa Dommens
								Dag at gjennemgaae Regnskabet, han havde nu opdaget Synders
								Mangfoldighed, saa han ikke kunde svare Een til Tusinde. Ja ikke
								blot at Kjærligheden saaledes i et Øieblik opdagede det Skjulte, nei
								det var som forøgede Kjerligheden Synders Mangfoldighed i det
								Tilkommende. Hvad han i stolt Tillid til sig selv let havde
								overvundet, det faldt ham nu vanskeligt, fordi hans Sjæl var
								bekymret i Kjerlighed Hvor han før ingen Fristelse havde ahnet, der
								saae den nu lokkende paa ham, og han fornam en Frygt og Bæven, han
								aldrig havde kjendt. Og at det var saaledes i Sandhed, det
								forvissede han sig let om; thi vilde han overgive sig til sin egen
								Retfærdighed, da forsvandt Fristelsen.Men er det da muligt, at den samme Magt, der opdager Synders
								Mangfoldighed; den samme Magt, der, idet den gyder Kjerlighedens
								Bekymring i et Menneskes Hjerte, næsten forflerer Mangfoldigheden,
								at den samme Magt kan skjule den i det samme Menneske? Og dog, var
								det godt, at det ikke var saa? Hvad er da Kjerlighed? Er den en Drøm
								i Natten, man sover sig til? Er den en Bedøvelse, hvori Alt er
								glemt? Skulle vi tænke saaledes foragteligt om Kjerligheden, at det
								er i den Forstand, den skjuler Synders Mangfoldighed? Saa var det jo
								bedre at beholde Ungdommens lette Sind, eller Mandens Selvprøvelse,
								eller Menneskets egen Retfærdighed Skal Viisdom kjøbes, Forstand
								kjøbes, Fred i Hjertet kjøbes, Himlens Salighed kjøbes, skal Livet
								kjøbes i Fødselens Smerte, men Kjerligheden skulde ingen
								Fødsels-Smerte kjende? Kjerlighed er ingen Drøm, skulde vi kalde den
								saaledes, da var det vel bedst at sige: denne dens første Smerte er
								en urolig og angstfuld Drøm, der ender med en salig Opvaagnen i
								Kjerligheden, der skjuler Synders Mangfoldighed Thi Kjerlighed tager
								Alt Den tager et Menneskes Fuldkommenhed, og vil han her være
								paaholdende, da er Kjerligheden ham haard; men den tager ogsaa hans
								Ufuldkommenhed, hans Synd, hans Sorrig. Den tager hans Styrke fra
								ham, men ogsaa hans Lidelse, eller hvilke forfærdelige Lidelser
								skjulte ikke Kjerligheden, som vare de ikke til, men kun
								Kjerlighedens Glæde over at frelse en Anden? Men naar den tager det
								fra ham, da skjuler den det jo, naar den tager Alt, da skjuler den
								Alt, naar den, alt eftersom den tager det fra ham, giver ham noget
								Andet isteden, da skjuler den over al Forstand Menneskene have ofte
								meent, at der var andre Midler, der formaaede at borttage, og derved
								at skjule, hvad man maatte ønske skjult. Imidlertid har allerede en
								gammel Hedning sagt: det hjælper ikke et Menneske at ride bort fra
								Sorgen, den sidder bag ved paa Hesten. Disse hans Ord ere ofte
								blevne gjentagne som de, der forraade et dybt Indblik i det
								menneskelige Hjerte. Og dog; hvis hiin gamle Hedning, der paa sin
								Hest reed gjennem Livet med Sorgen bag ved sig; hvis han ikke havde
								behøvet at see sig tilbage -; men dette gjør Kjerligheden
								ikke. Hvor skulde og det Øie, der elsker, faae Tid til at see efter
								hvad der ligger bagved, saa maatte det jo for det Øieblik slippe sin
								Gjenstand! Hvor skulde det Øre, der elsker, faae Tid til at høre
								Anklagen, saa maatte det jo for det Øieblik aflade at høre
								Kjerlighedens Stemme! Og hvis Øiet skeler efter det, hvis Øret
								lytter, da er Hjertet smaaligt, og dette er ikke Kjerlighedens
								Skyld, ja  den vredes derover.
								Thi den, der vil betænke sin egen Fuldkommenhed, han elsker ikke, og
								den, der vil bringe sin Ufuldkommenhed i Anslag, han elsker ikke. Ja
								hvis han troede sig selv saa ufuldkommen, at han paa Grund deraf var
								udelukket fra Kjerligheden, da viiste han, at han ikke elskede, thi
								han anslog sin Ufuldkommenhed og bragte den i Beregning som var den
								en Fuldkommenhed. Men Kjerlighed tager Alt Og den, der udelukker
								sig, han vil enten glæde sig over sig selv og ikke glæde sig over
								Kjerligheden; eller han vil sørge over sig selv og ikke glæde sig
								over Kjerligheden.Dog for at elske et Menneske saaledes, maa man have Mod til at ville
								elske; thi dette er Hemmeligheden ved den jordiske Kjerlighed, at
								den har et Præg af Guds Kjærligheden paa sig, uden hvilket den vilde
								blive en Taabelighed, eller en fad Leflen, som om det ene Menneske
								var saaledes fuldkommen i Forhold til det andet, at det kunde vække
								denne Angst eller være istand til i Sandhed at tage Alt. Til at
								elske Gud saaledes fordres en ydmyg Frimodighed; thi
								Guds-Kjerligheden vaagner i ethvert Menneskes Bryst grædende som det
								spæde Barn, ikke smilende som Barnet, der kjender Moderen. Men naar
								nu Gudskjerligheden vil holde Herren fast, da reiser Fjenden sig
								forfærdelig mod ham, og Syndens Magt er stor til at indjage Angst.
								Dog Kjerligheden lukker ikke sit Øie i Farens Stund, den byder sig
								selv hen, for, som en gammel Psalme-Sanger siger, for at trængeGjennem Syndens PileInd i Paradisets Hvile.Og jo længere borte fra den øiner Pilenes Mængde, desto
								forfærdeligere er den, men jo nærmere den trænger frem, desto mindre
								seer den Pilene, og naar den har opfanget alle Pile i sit Bryst,
								saaret af dem, da seer den dem jo ikke mere men kun Kjerligheden og
								Paradisets SalighedDa Jesus en Dag sad tilbords hos en Pharisæer, traadte en Qvinde ind
								i det samme Huus. En Qvinde var ingen indbuden Gjest, denne mindst
								af Alle; thi Pharisæerne vidste, at hun var en Synderinde. Om ikke
								Andet havde kunnet forfærde og standse hende, Pharisæernes stolte
								Foragt, deres tause Uvillie, deres Helligheds Vrede kunde vel have
								skrækket hende bort; »men hun stod bag ved hos Jesu Fødder, græd og
								begyndte at væde hans Fødder med Taarer og aftørre dem  med sit Hovedhaar og kyssede hans Fødder
								og salvede dem med Salve.« Der var et Angestens Øieblik; hvad hun
								eensomt havde lidt, hendes Græmmelse, Anklagen i hendes eget Bryst
								blev end forfærdeligere; thi den forstod heelt vel, at den havde
								Medhold i Pharisæernes Mine. Men hun gik frem, og idet hun slog
								Fjenden, da slog hun sig selv til Ro, og da hun havde fundet Hvile
								ved Christi Fødder, da fortabte hun sig i Kjerlighedens Gjerning.
								Alt som hun græd, da glemte hun tilsidst hvad hun græd over fra
								Begyndelsen, Angerens Taarer bleve Tilbedelsens. Hende bleve hendes
								mange Synder forladne, fordi hun elskede meget. Der var dem i
								Verden, som efter at have forspildt deres Liv i Lystens Tjeneste,
								tilsidst tabte sig selv og neppe kjendte sig selv mere. Dette er
								Lystens skjendige og rædselsfulde Bedrag, at den bedrager et
								Menneske for sig selv, og kun lader ham beholde en letsindig,
								forbigaaende Ahnelse af den egne Tilvær, at den formaster sig til at
								ville bedrage Gud for sin Medviden i Skabningen. Denne Qvinde
								forundtes den Naade ligesom at græde sig ud af sig selv og græde sig
								ind i Kjerlighedens Hvile. Thi den, der elsker meget, ham forlades
								meget Og dette er Kjerlighedens salige Bedrag, »at den, hvem meget
								forlades, han elsker meget,« saaledes at det, at behøve megen
								Forladelse, bliver et Udtryk for Kjerlighedens FuldkommenhedDog om Kjerligheden end i den Anklagede selv formaaede at unddrage
								ham Synet af Synders Mangfoldighed, saa han fortabt i Kjerlighed
								ikke saae den mere, fordi Kjerligheden skjulte over den -
								er han dermed frelst for stedse? Skal der Intet standse ham paa hans
								Vei og pludselig bringe ham til at erindre, hvad Kjerligheden
								skjulte; kommer der ingen Dom udenfra over et Menneske? Har da
								Kjerligheden her atter den samme Magt, saa end ikke Dommeren opdager
								Syndernes Mangfoldighed, fordi Kjerligheden skjuler over dem. Lader
								en Dommer sig skuffe, gjennemtrænger han ikke ethvert Slør og gjør
								Alt aabenbart? Lader en Dommer sig bestikke, fordrer han ikke
								ubøieligt hvad Dommens Fordring er? Lader Verdens Dom sig skuffe?
								Byd den Din Kjerlighed og Du forbliver at være Skyldner; bring den
								Dit Hjertes bedste Følelse, og Du forbliver at være Skyldner; byd
								den Angerens Taarer, og Dommen fordrer den egne Retfærdighed Lader
								da Kjerlighedens Dom sig bestikke? Byd den Guld, den skal foragte
								Dig; byd den Vælde og Magt, den forsmaaer Dig, byd den  Verdens Herlighed, den dømmer Dig, at Du
								elskede Verdens Herlighed; forkynd Dine vidunderlige Gjerninger, den
								dømmer Dig, at Du ikke var i Kjerlighed. Thi Dommen fordrer hvad
								Dommens Fordring er, og Verdens Dom fordrer hvad Verdens er, og
								dette skjuler i dens Øine over hvad der mangler; men Kjerlighedens
								Dom fordrer hvad Kjerlighedens er; thi den, der dømmer, han fordrer,
								men den, der fordrer, han søger, og den, »der skjuler Synders
								Mangfoldighed, han søger Kjerlighed« (Ordsp. 17, 9); men den, der
								finder Kjerlighed, han skjuler Synders Mangfoldighed; thi den, der
								finder, hvad han søgte, han skjuler jo hvad han ikke søgte.Er det apostoliske Ord da ikke en Trøst, der giver Frimodighed i
								Dommen; er det ikke en Trøst netop som den behøves; thi er den ikke
								over al Forstand! Stort er det for Forstanden, at erindre Alt; en
								Daarskab er det for den, at Kjerligheden skjuler Synders
								Mangfoldighed Eller skulde vi berøve os denne Trøst ved forstandigt
								ligesom at ville udmaale Kjerligheden ved at ville udstykke den som
								et Vederlag for de enkelte Synder, og saaledes forblive i Synderne?
								Skulde vi udelukke os fra Kjerligheden; thi naar vi blive i den, hvo
								er da den, der anklager? Eller er det ikke den samme Kjerlighed i et
								Menneske, der for ham selv skjulte Synders Mangfoldighed, den samme
								Kjerlighed, der for Kjerligheden skjuler Synders Mangfoldighed? Ja
								selv om Kjerligheden ikke ganske havde seiret i et Menneske, selv om
								Angesten opdagede hvad Kjerligheden ikke havde Styrke i ham til at
								skjule, saa skal dog paa Dommens Dag Kjerligheden komme Kjerligheden
								i ham til Hjælp, jage Frygten ud og skjule Syndernes Mangfoldighed.Da Jesus en Dag sad tilbords hos en Pharisæer, da traadte der ind i
								det samme Huus en Qvinde; hun var nedbøiet; thi hun bar en Syndernes
								Mangfoldighed Verdens Dom stod læselig i Pharisæernes Aasyn, den lod
								sig ikke skuffe, hendes Sorg og hendes Taarer skjulte Intet, men
								aabenbarede Alt, og der var Intet at opdage uden en Syndernes
								Mangfoldighed Dog hun søgte ikke Verdens Dom, »men hun stod bag ved
								hos Jesu Fødder og græd«. Da opdagede Kjerligheden, hvad Verden
								skjulte - Kjerligheden i hende; og da den ikke havde
								seiret i hende, da kom Frelserens Kjerlighed den til Hjælp, at den,
								»hvem de femhundrede Penninge bleve eftergivne maatte elske mest«,
								og han gjorde Kjerligheden i hende end mægtigere til at skjule  Syndernes Mangfoldighed, den
								Kjerlighed, der allerede var der; thi »hende bleve jo hendes mange
								Synder tilgivne, fordi hun elskede meget«.Saligt det Menneske, hvis Hjerte vidner med ham, at han elskede meget
								; saligt et Menneske, naar Guds Aand, der veed Alt, vidner, at han
								elskede meget; for ham er der Trøst baade her og hisset; thi
								Kjerlighed skjuler Synders MangfoldighedBekræftelsen I det indvortes MenneskeBøn!Fader i Himlene! Du holder alle de gode Gaver i Din milde Haand. Din
								Overflod er rigere, end at menneskelig Forstand fatter det; Du er
								saare villig til at give, og Din Godhed større, end at et Menneskes
								Hjerte forstaaer det; thi Du opfylder enhver Bon og giver, hvad vi
								bede om, eller hvad der er langt bedre end det, hvorom vi bede. Saa
								give Du da Enhver sin beskikkede Deel, som det er Dig velbehageligt;
								men da give Du ogsaa Enhver Forvisningen om, at Alt kommer fra Dig,
								at ikke Glæden river os fra Dig i Lystens Glemsel, at ikke Sorgen
								sætter Skilsmisse mellem Dig og os; men at vi i Glæden maatte søge
								hen til Dig og i Sorgen blive hos Dig, at, naar engang vore Dage ere
								talte, og det udvortes Menneske er fordærvet, Døden ikke maatte
								komme kold og forfærdelig i sit eget Navn, men mild og venlig med
								Hilsen og Budskab, med Vidnesbyrd fra Dig, vor Fader, Du som er i
								Himlene! Amen.Ep.: Ephes. 3, 13-ud.I Verdens Hovedstad, i det stolte Rom, hvor al Jordens Glands og
								Herlighed var samlet; hvor Alt var opdrevet, hvormed menneskelig
								Klogt og Vildhed i Fortvivlelsens Angst frister Øieblikket, hvad den
								udfinder for at forbause det sandselige Menneske; hvor hver Dag var
								Vidne til det Mærkværdige, det Rædselsfulde, og den næste Dag havde
								glemt det ved Synet af det end Mærkværdigere; i det navnkundige Rom,
								hvor Enhver, der paa nogen Maade troede at kunne fængsle Mængdens
								Opmærksomhed, hastede hen som til sin rette Skueplads, beredte Alt
								iforveien til sin Modtagelse, for, skjønt beruset i Selvtillid,
								snildt at benytte det knap tilmaalte, misundte, lykkelige Øieblik
								- der levede Apostelen Paulus som fangen Mand, der skrev
								han det Brev, hvoraf vor Text er tagen. Som Fange bragtes han
								derhen, ukjendt af Alle, og dog bragte han med sig en Lære, om
								hvilken han  vidnede, at den var
								guddommelig Sandhed, ham meddeelt ved en særdeles Aabenbaring, og
								den urokkelige Forvisning, at denne Lære skulde seire over den
								ganske Verden. Dersom han dog havde været en Oprører, der hidsede
								Folket og bragte Tyrannen til at skjælve; førtes han dog nu fangen
								til Rom, at Herskeren kunde mætte sin Hævn paa hans Lidelse, kunde
								lade ham martre med de udsøgteste Qvaler - ja! da var der
								dog Sandsynlighed for, at hans Skjebne en føie Tid havde rystet
								Enhver, i hvis Bryst menneskelig Følelse endnu ikke var uddød, et
								Øieblik ved sin Rædsel pirret den vellystige og nysgjerrige Mængde
								- ja maaskee skulde Tyrannens Throne være bleven
								omstyrtet! Men saaledes blev Paulus ikke behandlet Han var for
								ubetydelig, til at Rom skulde frygte ham, hans Daarskab for uskyldig
								til at væbne Magten imod sig. Hvo var han ogsaa? En Mand, der
								tilhørte et foragtet Folk; en Mand, der end ikke tilhørte det mere,
								men var forskudt af det som en Forargelse - en Jøde, der
								var bleven Christen, den eensomste, den mest forladte, den
								uskadeligste Mand i det ganske Rom. Som en Saadan blev han
								behandlet. Hans Fængsel var mildt, kun var han Fange; og han, der
								bragte hiin seierrige Forvisning med sig, ham var nu anviist som
								Virkeplads Fængslets Eensomhed, og den Stridsmand, der daglig blev
								afgiven til hans Bevogtning. - I Verdens Hovedstad, i det
								larmende Rom, hvor Intet kunde modstaae Tidens tøilesløse Magt, der
								opslugte Alt, saa hurtigt som det fremkom, der sporløst udslettede
								Alt med sin Glemsel - der levede Apostelen Paulus, en
								ubetydelig Mand, i eensomt Fængsel, stille og tilbagetrukken, ikke
								overgiven til Glemsel; thi der var Ingen i den uhyre Stad, der
								vidste eller bekymrede sig om hans Tilværelse. Men medens Alt uden
								om ham foer hen i Forfængelighed, hurtigere end en Skygge, stod den
								Overbeviisning fast for ham, at den Lære, han bekjendte, skulde
								seire over den ganske Verden - over den ganske Verden, som
								han nu var afsondret fra, og det eneste Menneske, han saae, var den
								Stridsmand, der bevogtede ham. Naar et Menneske, der lider skyldig,
								bærer sin Straf med Taalmodighed, da har han ingen Roes deraf, men
								hvis han lider uskyldig med Taalmodighed, da haver han Roes. Dette
								er skjønt at betænke, elskeligt at høre, godt at bekjende; men det
								er tungt at gjøre det. Dog Den, i hvis Hjerte der er Gudsfrygt og
								Fromhed, han skal ved Guds Hjælp beskikke sin Sjæl til Ydmyghed, til
								den atter bliver glad i Gud og stille i Herren; da skal han frelse
								sig i Taalmodighed, om det end var saare tungt, at hans  Forventning forsvandt som en Drøm, at
								han, der vilde vinde den ganske Verden, selv endte med at være
								Fange, at han end ikke laae under i Strid, men hentæredes som en
								Skuffelse. Hvis der var Nogen, der havde sat sin Lid til ham, og
								haabet paa ham, da skal han mindes dem, og hans Sjæl ikke blive
								ukjendt med den smertelige Bekymring, om de ogsaa ville forlade ham,
								fra sit Fængsel skal han maaskee skrive til dem: »forlader mig ikke
								nu, da jeg er forladt af Alle, bevarer Eders Tillid til mig som
								fordum, glemmer mig ikke nu, da jeg er glemt af Alle.« Maaskee
								skulde han bevæge deres Hjerter, maaskee skulde en Enkelt komme til
								ham, og hvis det tillodes, besøge den fangne Mand, sørge med ham,
								trøste ham og opbygges ved ham. Det er skjønt at tale derom, Tanken
								alene bevæger vist ethvert bedre Menneskes Hjerte. Dog Paulus var en
								Apostel. Om end bedrøvet var han dog altid glad; om end fattig
								gjorde han altid Mange rige; om han end Intet havde, besad han dog
								Alt. Fra sit Fangenskab skriver han til den fjerne Menighed: »derfor
								beder jeg, at I ikke forsage over mine Trængsler, som jeg lider for
								Eder, hvilket er Eders Ære.« Han, der selv kunde synes at behøve
								Trøst, han er hurtigt, saa at sige, i god Forstaaelse med Herren,
								glad i Trængselen, freidig i Faren, ikke beskæftiget med sin egen
								Lidelse, men bekymret for Menigheden; og kun forsaavidt betænker han
								sin Trængsel, som den kunde bringe Menigheden til at forsage.Hvis et Menneske havde fundet Fred og Hvile i sin Modgang, da skulde
								maaskee den Sorg, at Andre over hans Gjenvordighed kunde tabe
								Frimodighed og Tro, vække ham til ny Uro. Dog skal Gudsfrygten i ham
								seire, og han skal tillidsfuldt befale de Elskede i Guds Haand. Det
								rører Hjertet at tale derom, ethvert bedre Menneske føler vist, at
								denne stille Hengivenhed vel er værd at eftertragte. Dog Paulus var
								en Apostel, han skriver fra sit Fangenskab: »disse mine Trængsler,
								som jeg lider for Eder, er Eders Ære.«Den, der har en Lære at anbefale Menneskene og stræber at vinde dem,
								han har jo et Vidnesbyrd, til hvilket han trøstigt henviser den
								Enkelte. Men naar dette Vidnesbyrd svigter, da indseer han vel, at
								Magten er tagen fra ham, og, skjønt det er saare tungt, forliger han
								sig dog med Gud i sit Hjerte; og sørger vel som Den, hvem Brudgommen
								forlod og Glæden, men ogsaa som Den, der ikke løb paa det Uvisse,
								der ikke glemmer, at høiere end at frelse Andre, er det at frelse
								sin egen Sjæl, at underlægge det urolige Sind under Troens  Lydighed, at holde de
								vildfarende Tanker bundne ved Overbeviisningens Magt i Kjerlighedens
								Baand. Det er velgjørende at tale derom, og ethvert redeligt
								Menneske bekjender vel, at det er saligt saaledes at beskikke sit
								eget Huus, naar man har udtjent ved den større Gjerning, og bliver
								sat over den mindre. - Nu Paulus! Levede han i de Mægtiges
								Gunst, at den kunde anbefale hans Lære? Nei! han var fangen. Hyldede
								de Vise hans Lære, at deres Anseelse kunde borge for Sandheden? Nei
								den var dem en Daarskab. Formaaede hans Lære hurtigt at sætte den
								Enkelte i Besiddelse af en overnaturlig Magt, falbød den sig til
								Menneskene ved Gjøgleværk? Nei! den maatte langsomt erhverves,
								tilegnes i Prøvelse, der begyndte med Forsagelse af Alt. Havde
								Paulus da noget Vidnesbyrd? Ja! han havde ethvert menneskeligt
								Vidnesbyrd mod sig, og dertil havde han endnu den Bekymring, at
								Menigheden skulde forsage, eller hvad værre var, forarges paa ham;
								thi Forargelsen ligger vel aldrig nærmere end, naar Sandhed nedkues,
								naar Uskyld lider, naar Uretfærdighed er tryg med sin Seier, naar
								Vold har Fremgang, naar Vankundighed end ikke behøver at bruge Magt
								mod det Gode, men sorgløs og ubekymret forbliver uvidende om, at det
								er til Men forsager Paulus forladt af Vidnesbyrdet? Ingenlunde. Da
								han intet andet Vidnesbyrd havde at beraabe sig paa, da beraaber han
								sig paa sine Trængsler. Er dette ikke som en Undergjerning? Hvis
								Paulus ellers ikke havde beviist krafteligen, at han havde Underets
								Magt, er det ikke et Beviis? At forvandle Trængsler til et
								Vidnesbyrd for Lærens Sandhed, at forvandle Skjendsel til en Ære for
								sig og for den troende Menighed; at forvandle den tabte Sag til en
								Æressag, der har Vidnesbyrdets hele begeistrende Magt, er det ikke
								som at bringe den Halte til at gaae, og gjøre den Stumme talende!Hvad gav Paulus Magt hertil? Han havde selv et Vidnesbyrd; han var
								ingen tvivlende Mand, der dog i sit Inderste tilbagekaldte de stærke
								Tanker. Et Vidnesbyrd havde han høiere end Alt i Verden, et
								Vidnesbyrd, der vidnede stærkere, jo mere Verden gik ham imod. Var
								han da en svag Mand? Nei han var mægtig. Var han vaklende? Nei han
								var befæstet; thi han var mægtigen bekræftet ved Guds Aand i det
								indvortes Menneske.Hvad da Apostelen selv var, hvad hele hans Liv fører Beviset for, det
								ønsker han hver Enkelt i Menigheden. Om end hine Tiders Vilkaar var
								et andet, om end Kampen og Striden gjorde det  nødvendigere, men ogsaa maaskee
								vanskeligere, at vinde denne Bekræftelse i det indvortes Menneske,
								det bliver dog til alle Tider og under alle Omstændigheder det ene
								Fornødne for et Menneske, at frelse sin Sjæl i denne indvortes
								Bekræftelse; thi ethvert Menneske, til enhver Tid, har jo dog sin
								Strid og sin Anfægtelse, sin Nød, sin Eensomhed, i hvilken han
								fristes, sin Angst og Afmagt, naar Vidnesbyrdet slipper. Saa lader
								os da nærmere overveie: Bekræftelsen i det indvortes MenneskeKun en tankeløs Sjel kan lade Alt omkring sig vexle, give sig selv
								hen som et Bytte for Livets ustadige, lunefulde Forvandlinger, uden
								at ængstes for en saadan Verden, uden at bekymres for sig selv. Hvor
								uværdigt og modbydeligt er ikke et saadant Liv, hvor langt er en
								Saadan fra at vidne om Menneskets høie Bestemmelse, at være
								Skabningens Herre. Thi skal Mennesket herske, da maa der være en
								Orden i Verden; det var jo ellers kun en Spot over ham at sætte ham
								til at beherske vilde Magter, der ingen Lov adlyde. Og dersom han
								skal herske, da maa der jo være en Lov i ham selv; thi ellers vilde
								han umulig kunne herske; han vilde enten gribe forstyrrende ind,
								eller det vilde være overladt til et Tilfælde, om han herskede viist
								eller ei. Var det saaledes, da var Mennesket saa langt fra at være
								Skabningens Herre, at denne snarere maatte ønske, at han slet ikke
								var til. Saasnart derfor blot et Menneske samler sig til en
								forstandigere Betragtning af Livet, da søger han at forvisse sig om
								et Sammenhæng i Alt, og som Skabningens Herre forelægger han denne,
								saa at sige, Spørgsmaalet, afnøder den en Forklaring, fordrer et
								Vidnesbyrd.Kun Den, der hengav sin Sjæl til de verdslige Begjeringer, Den, der
								valgte Lystens glimrende Trældom og ikke formaaede at frigjøre sig
								fra dens letsindige eller tungsindige Angst, kun han nøies med at
								lade Skabningen aflægge sit Vidnesbyrd, at han snildt og kløgtigt
								kan benytte den i Øieblikkets Tjeneste. Og Mennesket er Skabningens
								Herre, derfor adlyder den endog det uværdige Herskab. Hvor sørgelig
								er ikke en saadan Fortabelse, der dog ikke mener at leve tankeløs,
								men snarere at forstaae Alt og i sit Hjertes Forvildelse mener at
								vende Alt sig til Fordeel. Naar han seer i Aftenstunden Himlen
								rødme, da siger han: det bliver en skjøn Dag imorgen; men seer han
								aarle Himlen rød og mørk, da siger han: det bliver Storm idag; thi
								om  Himlens Skikkelse, om Veir og
								Vind veed han at dømme. Derfor siger han: »idag eller imorgen vil
								jeg gaae til den eller den Stad og blive der eet Aar og kjøbslaae og
								vinde.« Naar han dyrker sin Jord med Forstand, da regner han, at den
								vil bringe ham mange Fold Hans Øie forlyster sig ved Synet af den
								rige Afgrøde, ved hvad han maaskee selv tankeløst kaldte den
								velsignede Frugt. Han bygger hurtigt sine Lader større; thi det er
								ham let at forudsee, at de gamle ikke rumme denne Overflod Da er han
								tryg og glad, priser Tilværelsen, da lægger han sig til at sove; men
								da hedder det: i Nat vil jeg kræve Din Sjæl af Dig. - Hans
								Sjæl af ham, er det ikke for meget forlangt, mon han skulde forstaae
								det? Der er jo ikke Tale om den rige Afgrøde, eller om de nyligen
								opførte Lader, men om hvad han maaskee havde glemt over alt dette
								- at han har en Sjæl. - Men Den, der blot med
								noget Alvor betragter Livet, han seer jo dog let, at han ikke
								saaledes er Herre, at han ikke tillige er Tjener, at Mennesket ikke
								blot derved er forskjelligt fra Dyret, at han er forstandigere end
								dette.Kun den, der feigt flygter enhver dybere Forklaring, den, der ikke
								har Mod til at paatage sig Herrens Ansvar ved at underkaste sig
								Tjenerens Forpligtelse, ikke Ydmyghed til at ville lyde for at lære
								at herske og bestandig kun at ville herske forsaavidt han selv lyder
								- kun han udfylder Tiden med idelige Overveielser, der dog
								ikke føre ham videre, men snarere tjene som en Adspredelse, i
								hvilken hans Sjæl, hans Evne til at fatte og til at ville,
								forsvinder som en Damp og udslukkes som en Lue. Hvor sørgelig er
								ikke en saadan Selvfortærelse, hvor langt er ikke en Saadan fra ved
								sit Liv at vidne om, i sit Liv at udtrykke Menneskets ophøiede
								Bestemmelse, at være Guds Medarbeider.Ved enhver dybere Besindelse, der gjør ham ældre end Øieblikket og
								lader ham gribe det Evige, forvisser Mennesket sig om, at han har et
								virkeligt Forhold til en Verden, og at altsaa dette Forhold ikke kan
								være en blot Viden om denne Verden og om sig selv som en Deel af
								den, da en saadan Viden intet Forhold er, netop fordi han selv i
								denne Viden er ligegyldig mod denne Verden, og denne Verden
								ligegyldig ved hans Viden om den. Først i det Øieblik, da den
								Bekymring vaagner i hans Sjæl, hvad Verden har at betyde for ham og
								han for Verden, hvad Alt det i ham, hvorved han selv tilhører
								Verden, har at betyde for ham, og han deri for Verden, først da
								forkynder det indvortes Menneske sig i denne Bekymring. Denne
								Bekymring  stilles ikke ved en
								nærmere eller en mere omfattende Viden, den begjerer en anden Art af
								Viden, en Viden, der i intet Øieblik forbliver at være Viden, men
								forvandler sig i Besiddelsens Øieblik til en Handlen; thi ellers
								besiddes den ikke. Denne Bekymring begjerer ogsaa en Forklaring, et
								Vidnesbyrd, men af en anden Art. Dersom et Menneske i sin Viden
								kunde vide Alt, men Intet vidste om denne Videns Forhold til ham,
								saa havde han vel i sin Stræben efter at forvisse sig om sin Videns
								Forhold til Gjenstanden forlangt et Vidnesbyrd, men han havde ikke
								fattet, at der behøves et ganske andet Vidnesbyrd; da var
								Bekymringen endnu ikke vaagnet i hans Sjæl Saasnart denne vaagner,
								da vil hans Viden vise sig som trøstesløs, fordi al den Viden, i
								hvilken et Menneske forsvinder for sig selv, ligesom enhver
								Forklaring, der tilveiebringes ved en saadan Viden, er tvetydig,
								forklarer snart Dette og snart Hiint og kan betyde det Modsatte,
								ligesom ethvert Vidnesbyrd af denne Art, netop naar det vidner, er
								fuldt af Sviig og Gaader, og kun føder Angst Hvorledes skulde ogsaa
								et Menneske i denne Viden forvisse sig om, at Medgang er Guds Naade,
								saa han tør glæde sig ved den og tryg give sig hen deri, eller om
								den er Himlens Vrede, og svigefuldt kun skjuler Fortabelsens Afgrund
								for ham, at hans Undergang maatte være desto forfærdeligere? Hvor
								skulde et Menneske i denne Viden forvisse sig om, at Modgang er
								Himlens Straf, at han kan lade sig sønderknuse af den, eller at den
								er Guds Kjerlighed, der elsker ham i Prøvelse, at han freidig og
								tillidsfuld i Fristelsens Nød maa tænke paa Kjerligheden? Hvorledes
								skulde et Menneske ved en saadan Viden forvisse sig om, at han blev
								sat høit i Verden og ham meget betroet, fordi Gud i ham elskede sit
								udvalgte Redskab, eller det var fordi han skulde blive et Ordsprog
								for Menneskene, en Advarsel, en Skræk for Andre? Thi hans Viden kan
								vel forvisse ham om, at Alt lykkes for ham, at Alt føier sig efter
								ham, at Alt skeer som han vil det, at Alt gives ham, hvad han peger
								paa; at Alt mislykkes for ham, at Alt svigter, at hver en Rædsel,
								for hvilken han ængstes, i næste Øieblik kommer over ham; at han er
								høit betroet som Ingen - men mere kan denne Viden ikke
								lære ham. Og denne Forklaring er saare tvetydig, og denne Viden er
								saare trøstesløs.I hiin Bekymring forkynder det indvortes Menneske sig og begjerer en
								Forklaring, et Vidnesbyrd, der forklarer Alts Betydning for ham og
								hans egen Betydning, idet den forklarer ham selv i den Gud,  der holder Alt sammen i sin
								evige Viisdom, og satte Mennesket til Skabningens Herre, derved, at
								han blev Guds Tjener, og forklarede sig for ham derved, at han
								gjorde ham til sin Medarbeider, og ved enhver Forklaring, han giver
								et Menneske, bestyrker ham i det indvortes Menneske, l hiin
								Bekymring forkynder det indvortes Menneske sig, der ikke er bekymret
								om den ganske Verden, men kun om Gud og om sig selv, og om
								Forklaringen, der gjør ham Forholdet forstaaeligt, og om
								Vidnesbyrdet, der bekræfter ham i Forholdet. Denne Bekymring hører
								intet Øieblik op; thi den Viden, han vinder, er ingen ligegyldig
								Viden. Dersom nemlig et Menneske vilde mene ligesom eengang for alle
								at afgjøre denne Sag og saa være færdigt, da var det indvortes
								Menneske i ham kun dødfødt og forsvandt igjen. Men dersom han er i
								Sandhed bekymret, da vil Alt ved Gud tjene til Bekræftelse i det
								indvortes Menneske; thi Gud er trofast og lader sig ikke uden
								Vidnesbyrd. Men Gud er Aand og kan derfor kun give et Vidnesbyrd i
								Aand, det er i det indvortes Menneske, ethvert udvortes Vidnesbyrd
								fra Gud, hvis der kunde være Tale om et saadant, kan ligesaa godt
								være et Bedrag.Da skal Medgang tjene en Saadan til Bekræftelse i det indvortes
								Menneske. Ofte høre vi Menneskene sige, at Livet er saa svigefuldt,
								og hvor forskjellige end de Enkeltes Forhaabninger og Ønsker vare,
								saa enes dog saa saare Mange i den Afgjørelse, at Forventningernes
								skjønne Fordring aldrig opfyldes, om end kun altfor Mange først
								bedroge sig selv ved at søge Trøst i den Indbildning, at de engang i
								Sandhed have næret store Forventninger. Da klage de over Verden, at
								den er Elendighedens Land; over Tiden, at den er ond Møie og spildt
								Uleilighed, der ikke fører Mennesket sit Ønskes Maal nærmere, men
								fjerner ham mere og mere; over Menneskene, at de ere troløse, eller
								dog dorske, lunkne, selvkjærlige; over sig selv, paa samme Maade som
								over andre Ting i Livet, at de ikke befandtes at være hvad de engang
								syntes sig selv at være; over den hele Tingenes Orden her paa
								Jorden, at alt det forfængelige og udvortes Væsen har Fremgang, at
								al den Gjerning krones, hvis Kraft er Ordgyden, den Følelse prises,
								hvis Styrke er i Talemaader, den Nød finder Deeltagelse, hvis Beviis
								ligger i Skriget; men at den redelige Stræben kun vinder Utak og
								Miskjendelse, den stille, inderlige Følelse kun møder
								Misforstaaelse, den dybe, eensomme Sorg kun finder Krænkelse.
								Sjelden høres en alvorligere Røst, der formaner Enhver at tage mod
									 Livets Underviisning og at
								lade sig opdrage i Gjenvordighedens Skole, en prøvet Tale, der med
								al Eftertryk spørger: skulde en Riig frelses, skulde den Mægtige
								gaae ad den trange Vei, skulde den Lykkelige fornegte sig selv,
								skulde den Lærde og Kloge annamme den foragtede Sandhed. Dog denne
								Tale paaagtes ikke, men Klagen vedbliver at lyde, at ikke blot den
								Enkelte har Modgang i Livet, men at hele Livet kun er Modgang, og at
								denne gjør hele Tilværelsen til en mørk Tale, hvilken Ingen kan
								forstaae. - Men Medgang den er let at forstaae. Og dog
								- Job var en gammel Mand og var bleven gammel i Gudsfrygt,
								han offrede Brændoffer for ethvert af sine Børn, saa ofte de gik til
								Gjestebud. - »Men Medgang er let at forstaae« -
								og dog kan end ikke den Lykkelige selv forstaae den. Betragt ham den
								Lykkelige, hvem Lykken gjorde sig en Glæde af at føie i Alt. Han
								arbeider ikke og dog er han en Salomo i Herlighed, hans Liv er
								Dands, hans Tanke beruset i Ønskers Drøm, og enhver Drøm bliver
								opfyldt, han Øie mættes hurtigere end det attraaer, hans Hjerte
								skjuler intet lønligt Ønske, hans Higen har ingen Grændse lært at
								kjende. Men hvis Du vilde spørge ham: hvorfra kommer dog alt Dette,
								da vilde han vel letsindigt svare: jeg veed det ikke selv. Dette
								Svar vilde vel endog forlyste ham i hans Letsindighed som en Spøg,
								der passede med i det Øvrige, men han vilde ikke fatte eller blot
								ahne, hvad han egentlig sagde, og hvorledes han dømte sig selv. Den
								borgerlige Øvrighed vaager over, at Enhver beholder, hvad ham
								tilhører med Rette. Naar den da opdager et Menneske, hvis Overflod
								og Rigdom sætter Alle i Forundring, da affordrer den ham en
								Forklaring, hvorfra han har det. Men kan han ikke forklare det, da
								kaster den en Mistanke paa ham, at han ikke paa nogen hæderlig Maade
								erholdt det, at han ikke er i lovlig Besiddelse deraf, at han
								maaskee er en Tyv. Den menneskelige Retfærdighed er kun en saare
								ufuldkommen Lignelse af den guddommelige. Den holder et vaagent Øie
								med ethvert Menneske. Naar da et Menneske paa dens Sporgsmaal,
								hvorfra han har det Alt, ikke har andet Svar end, at han ikke selv
								veed det, da dømmer den ham, da bliver den hos ham som en Mistanke
								mod ham, at han ikke er i lovlig Besiddelse deraf Denne Mistanke er
								ikke en Retfærdighedens Tjener, men Retfærdigheden selv; er den, der
								anklager og dømmer og forkynder ham Dommen og bevogter hans Sjæl i
								Fængsel, at den ikke undslipper. Hvad fordres der da af den
								Lykkelige? Hvad Andet vel end en Bekræftelse i det indvortes
								Menneske? Men han havde  ingen
								Bekymring, intet indvortes Menneske; havde det nogensinde været til,
								da var det forsvundet og udslettet Den derimod, i hvis Sjæl det
								indvortes Menneske forkynder sig i hiin Bekymring, han bliver ikke
								glad, naar Lykken vil føie ham i Alt. En hemmelig Gru bemægtiger sig
								ham for den Magt, der saaledes vil lunefuldt bortødsle Alt, han
								ængstes for at have med den at gjøre; thi det er som den til
								Erstatning fordrede Noget af ham, der er saa forfærdeligt, at han
								neppe veed at give Angesten derfor et Navn. En langt mindre Deel vil
								han modtage med Taknemlighed, naar han blot maa vide, fra hvem det
								kommer. Men dette begjerer Bekymringen i ham, denne Forklaring,
								dette Vidnesbyrd. Om han blev sat op paa Bjergets Spidse for at skue
								ud over Verdens Riger og Lande, og der blev sagt: det er Alt Dit,
								han vilde dog først vide, hvo der havde sat ham derop, hvem han
								havde at takke. Men naar nu Lykken desuagtet vedbliver, hvad han
								maatte kalde, at forfølge ham, da bliver hans Bekymring større og
								større; men alt som Bekymringen tiltager, da vinder hans Sjæl
								tilsidst Bekræftelsen i det indvortes Menneske. Saaledes blev
								Medgang Anledning for ham, til at Bekymringen tiltog, og saaledes
								tjente Medgang ham til Bekræftelse i det indvortes Menneske; thi
								den, der eier den ganske Verden og takker Gud, han bekræftes i det
								indvortes Menneske. Da skal han glæde sig ganske anderledes end hiin
								Lykkelige; thi den, der, naar han har Verden, er som den, der ikke
								har den, han har Verden, ellers haves han af den. Da glæder han sig
								over alle de gode Gaver, men endnu mere glæder han sig over Gud og
								med Gud, som gav dem. Da forlyster han sit Øie ved Jordens Glands,
								glæder sig over, at Forraadskamrene ere fulde, da bygger han sine
								Lader større, da lægger han sig tryg til at sove, og naar det
								hedder: i Nat vil jeg kræve Din Sjæl af Dig, da forstaaer han denne
								Fordring, er hurtigt færdig, og veed bedre Beskeed om sin Sjæl, som
								han skal tage med sig, end om al den Herlighed, han eiede og nu
								forlader, al den Herlighed, han frydede sig ved, og som Dag fra Dag
								blev ham til Bekræftelse i det indvortes Menneske ved Taksigelse.»Men Medgang er saa let at forstaae,« og dog kan end ikke den
								Begunstigede ret forstaae den. Betragt ham den Begunstigede, hvem
								Naturen udrustede med alt Herligt, hvem den gav Magten og Klogskab
								og Aandens Kraft og Hjertets Uforfærdethed og Villiens Udholdenhed
								Betragt ham! Hvorfor skjælver stundom den i sit Inderste,  der bragte hele Verden til at
								skjælve? Hvorfor blegner stundom den i sit Inderste, der beherskede
								Alt ved sin Klogskab? Hvorfor blev den stundom afmægtig i sit
								Inderste, der uforfærdet faae Alt under Øine? Eller er det ikke til
								at gyse over i en stille Time, til at blive afmægtig over i et
								ledigt Øieblik - at have Magten, og ikke vide, hvortil man
								har den! Den borgerlige Retfærdighed vaager over, at Enhver bliver
								indenfor sin Grændse, at hver Enkelt maa tjene det Hele. Naar den da
								opdager en Mand, hvis Magt vækker Alles Opmærksomhed, da affordrer
								den ham en Forklaring, hvortil han bruger den, og kan han ikke give
								den, da falder der en Mistanke paa ham, at han ikke er en god
								Borger, men maaskee en Ufredsmand. Den menneskelige Retfærdighed er
								kun en Lignelse af den guddommelige. Denne gaaer ogsaa til den
								Enkelte, og dens Ransagning er strengere. Træffer den et Menneske,
								der paa det Spørgsmaal, hvortil han har den, ikke kan svare Andet,
								end at han ikke ret selv veed det, da bliver Retfærdigheden hos ham
								som en Mistanke mod ham. Den tager maaskee ikke Magten fra ham; thi
								muligen har han endnu ikke misbrugt den, men den bliver en Angst i
								hans Sjæl, der vaagner, naar han mindst venter det. Hvad mangler da
								et saadant Menneske? Hvad Andet end en Bekræftelse i det indvortes
								Menneske? - Men den, i hvis Sjæl det indvortes Menneske
								forkynder sig i hiin Bekymring, han bliver ikke glad, naar han
								opdager, at han har Magten. Han bliver urolig, næsten bange for sig
								selv. Med Angst forvisser han sig om, hvor Meget han formaaer. Men
								naar han desuagtet ikke kan blive af med Magten, da bliver hans
								Bekymring og hans Hjerteangst større og større, indtil denne
								Bekymring føder Bekræftelsen i det indvortes Menneske. Da veed han
								ikke blot, at han har Magten, men han veed ogsaa, hvad hiin
								Begunstigede ikke vidste, hvem Æren tilkommer og hvem den tilhører
								med Rette. Da glædes han ved, at ethvert Foretagende lykkes, da
								længes han at naae Maalet for sin Stræben, men endnu mere glæder han
								sig dog ved Gud, og endnu mere længes han efter det Øieblik, da han
								med sin Gud skal glæde sig over, at det lykkedes. Da omfatter hans
								Sjæl den ganske Verden, og hans Planer gaae vide om Lande, men naar
								det i Nattens Stilhed hedder: gjør Regnskab for Din Forvaltning, da
								veed han, hvad denne Tilsigelse har at betyde, han veed, hvor han
								har Regnskabet liggende, og om der end er Mangler ved det, han
								forlader trøstig den Verden af Tanker og  Idrætter, i hvilken han dog ikke
								saaledes havde sin Sjæl, forlader det kunstigt indviklede og; vidt
								udstrakte Arbeide, der havde været ham Dag fra Dag Anledning til
								Bekræftelse i det indvortes Menneske.»Men Medgang er saa let at forstaae« - og dog forstaaes den
								stundom end ikke af et Menneske, der var fortrolig med
								Gjenvordigheder. Betragt ham! Han havde lært, at der er Nød til i
								Livet, han havde i tunge Skjæbner tilstaaet sig selv, hvor svag og
								afmægtig dog et Menneske er ved sine egne Kræfter. Dog opgav han
								ikke Modet; han forsagede ikke, han vedblev at arbeide, Om han
								opnaaede Noget dermed, om han gik frem eller tilbage, om han
								bevægede sig eller han stod stille, det vidste han ikke; thi der
								havde udbredt sig et Mørke omkring ham og det var som en bestandig
								Nat. Dog anstrængede han sine sidste Kræfter. See! da gik Medgangens
								Sol atter op, belyste Alt, forklarede Alt, forvissede ham om, at han
								var kommen saare vidt, at det var vundet, hvad han havde arbeidet
								for. Da udbrød han i sin Glæde: »saaledes maatte det komme; thi et
								Menneskes Anstrængelse er ikke en ufrugtbar og betydningsløs Møie.«
								Da havde han forskærtset Alt og fik ingen Bekræftelse i det
								indvortes Menneske. Han havde glemt Bekjendelsen i Nødens Time,
								glemt, at Opfyldelsen ikke er sikkrere, fordi den er kommen, end den
								var, da han tilstod, at han ikke ved egne Kræfter kunde regne paa at
								naae den. Modgang havde han forstaaet, men Medgang kunde han ikke
								forstaae. Da gik det indvortes Menneske ligesom ud i hans Sjæl.
								Eller hvis Retfærdigheden besøgte ham og affordrede ham en
								Forklaring, mon den skulde nøies med hans Svar? Han havde bedre
								kunnet forstaae Herren i Ildstøtten, der en enkelt Gang lyste i
								Natten, men da det blev Dag, kunde han ikke faae Øie paa Skystøtten.
								- Den derimod, i hvis Sjæl det indvortes Menneske
								forkynder sig i hiin Bekymring, han vandt, da Glædens Dag seirede
								over Mørket, en fuld Bekræftelse i det indvortes Menneske; thi at
								tage Glæden uden denne Bekymring om Vidnesbyrdet, det var jo at
								hengive sig i en Skuffelse. Men Vidnesbyrdet modtog han med glad
								Taknemlighed, fordi det kom til den, hvem det ikke fandt sovende. Og
								det indvortes Menneske tiltog Dag for Dag i Velbehagelighed for Gud.
								Og naar da Herren engang kaldte Tjeneren bort, da kjendte han Veien
								og forlod Alt, og tog kun Vidnesbyrdene med sig, hvori han havde
								havt sin Salighed»Men Medgang er saa let at forstaae,« og dog forstaaer ofte ei heller
								den Ulykkelige den, eller veed ret, hvad det er, hvorom han taler.
								At  tale til den Lykkelige gjør
								man trøstigt; thi hvis det Sagte ikke behager ham, da kan han jo
								fryde sig ved sin Lykke, og lade haant om den Talende. Med den
								Ulykkelige er det en anden Sag, at ikke Talen, hvis den ikke
								tiltaler ham, skal være en ny Plage, at han ikke, hvis han mener, at
								den Talende selv Intet har erfaret, skal blive end utaalmodigere og
								føle det som en ny Krænkelse, at den vil trøste ham, der ikke
								kjender hans Lidelse. Men hvo der end har sagt det, det bliver dog
								sandt, at den Ulykkelige ofte ikke forstaaer hvad Medgang er. Og hvo
								forstaaer det dog i en anden Forstand bedre end netop den
								Ulykkelige? Thi hvo forstod bedre at tale om Rigdoms Lyst end den,
								der lever af Smuler, hvo skildrede Magt og Vælde mere glødende, end
								den, der sukkede i Trældom, hvo skildrede Menneskenes skjønne
								Forening mere henrivende end den, der blev eensom i Livet? Men den,
								der forstod at skildre, han forstod dog maaskee ikke altid sig selv;
								men den, der ikke forstod sig selv, hvorledes skulde han i dybere
								Forstand fatte, hvad der er udenfor ham? Hvis han derimod forstod
								sig selv, eller søgte at forstaae sig selv, hvis han i Sandhed var
								bekymret for at forstaae sig selv, hvis det indvortes Menneske
								forkyndte sig i ham i hiin Bekymring, da skal han forstaae Medgang,
								da skal han forstaae Betydningen af, at den blev ham negtet, da skal
								han ikke sysle med Indbildningsbilleder og styrke sig ved Drømme,
								men i sin Modgang være bekymret for sig selv.Da skal Modgang tjene en Saadan til Bekræftelse i det indvortes
								Menneske. Og hvorledes skulde den ikke dette? Det indvortes Menneske
								forkynder sig jo i hiin Bekymring, og Modgang lader jo netop det
								Udvortes, det Synlige, det Haandgribelige forsvinde og forvirres;
								men kalder den derfor tillige altid det Indvortes tillive? Og
								Gjenvordighed gjør jo ethvert Menneske bekymret, men gjør den ham
								altid bekymret efter Gud? Bekræftede ikke Livet oftere Sandheden af
								det alvorlige Ord, der lyder fra den Samme, som advarede mod
								Medgang, og derfor lyder med dyb Betydning: »at ogsaa
								Gjenvordigheder ere Fristelser.« Betragt ham den Bekymrede! See nøiere paa ham, Du kjender ham neppe igjen
								siden den Tid, da han gik saa glad, saa stærk, saa tillidsfuld ud i
								Livet. Hans Bestemmelse i Livet var ham saa tydelig og saa ønskelig,
								hans Tanke kjendte hans Stræben, og hans Hjerte hang ved den, hans
								Kraft arbeidede troligen - og Haabet forjættede ham en
								lykkelig Opfyldelse. Thi der er et Haab, der er Himlens faderlige
								Gave til Barnet, et Haab, der opvoxer  med Barnet, et Haab, med hvilket den
								Unge gaaer ud i Livet. Dette Haab indestaaer ham for Alt. Hvo gav
								ham ogsaa dette Haab uden Herren i Himlen; skulde det da ikke være
								gyldigt i den vide Verden, i alle de Riger og Lande, der tilhøre den
								himmelske Konge, som gav ham det! Dog skete det ikke saaledes, og
								snart havde Gjenvordigheder fravristet den Stærkere eller franarret
								den Svagere hans skjønne Haab. Da forvirrede Alt sig for ham. Der
								var ingen Hersker mere i Himlen, den vide Verden var en Tumleplads
								for Livets vilde Larm, der var intet Øre, der samlede Forvirringen i
								Overeensstemmelse, ingen Haand, der greb styrende ind. Hvorledes end
								et Menneske kunde trøste sig i Livet, Haabet, meente han, var tabt,
								og Haabet blev tabt. Da blev hans Sjæl bekymret. Og jo mere han
								stirrede ned i den Lovløshed, hvori Alt syntes at opløse sig, jo
								mere Magt fik den over ham, til den ganske bedaarede ham, hans Tanke
								svimlede, han selv styrtede ned i den og tabte sig i Fortvivlelse.
								Eller om Bekymringen end ikke saaledes fik en forførerisk Magt over
								ham, hans Sjæl blev dog uden Deeltagelse og fremmed for Alt. Han
								saae derpaa, som de Andre, men hans Øie læste bestandig en usynlig
								Skrift i Alt, at det var Tomhed og Skuffelse. Eller han trak sig
								tilbage fra Menneskene og udmattede snigmorderisk sin Sjæl i
								Bekymringer, i mørke Tanker, i urolige Stemningers ufrugtbare
								Tjeneste. Hvad manglede et saadant Menneske, hvad var det han ikke
								vandt, da han tabte Alt, hvad andet end Bekræftelsen i det indvortes
								Menneske? - Den derimod, i hvis Sjæl hiin Bekymring var,
								før den Bekymring naaede ham, der kommer udvortes fra, den, hvis
								Sjæl Glæden aldrig saaledes tilfredsstillede, at den jo beholdt
								Bekymringen om Vidnesbyrdet, men den udvortes Bekymring heller ei
								overvældede saaledes, at Glædens Mulighed forsvandt, saa længe han
								endnu bekymrede sig om Vidnesbyrdet - for ham blev
								Bekymringen, der kom udenfra, lidt efter lidt en Ven. Den forenede
								sig med Bekymringen i ham, den forhindrede ham i at see feil paa
								Livet, den hjalp ham til at lade Sjælen synke og synke i Bekymring,
								til den fandt Vidnesbyrdet. Da blev han lidt efter lidt lettere og
								lettere, han afkastede efterhaanden de verdslige Ønskers jordiske
								Tyngde, og hvilede med Vidnesbyrdet i Gud, salig ved Haabet, som han
								havde vundet Thi der er et Haab, om hvilket Skriften siger, at det
								erhverves i Forfarenhed. Hvilken Forfarenhed mener vel Skriften; mon
								den, i hvilken et Menneske forvisser sig om, at han faaer Alt, hvad
								han haaber. Skriften siger, at denne Forfarenhed er  Anfægteisens Frugt. Men et saadant Haab
								kan Verden jo ikke tage, thi det vindes jo i Nøden, og vinder Styrke
								ved Nøden. Ham forhjalp Modgang til en Bekræftelse i det indvortes
								Menneske; thi den, der lærte, hvad han lærte, af hvad han leed, og
								lærte det Gode af hvad han leed, han vandt ikke blot den bedste
								Lærdom, men hvad der er meget mere - den bedste
								Læremester, og den, der lærer af Gud, han bekræftes i det indvortes
								Menneske. Om han da end tabte Alt, saa vandt han dog Alt, og Abraham
								eiede kun en Begravelse i Canaan, og dog var han Guds Udvalgte.Betragt ham, den Forurettede. Han klager ikke over Livet, men over
								Menneskene, som fordærve Alt, og forbittre hvad Gud gjorde godt.
								Betragt ham lidt nøiere. Du kjender ham neppe siden den Tid, da han
								ung og freidig gik ud i Livet fuld af Forventning, hans Mine saa
								aaben, hans Hjerte saa varmt, hans Sjæl saa hurtig til at ile
								ethvert Menneske imøde, der var for ham kun Fryd og Herlighed Dog
								saaledes blev det ikke. Snart havde, som han meente, Menneskenes
								Sviig fralistet ham hans Tro, Menneskenes Underfundighed spottet
								hans Aabenhjertighed, Menneskenes Kulde og Selvkjerlighed måttet
								Begeistringen i ham, Menneskenes Misundelse styrtet hans Mod, hans
								Kraft, hans Fyrighed, hans stolte Stræben, hans herlige Idræt i den
								samme Elendighed som den, i hvilken de selv leve. Hvorledes man end
								holder Livet ud, Menneskene, meente han, vare tabte. Da forvirrede
								Alt sig for ham; der var ingen Gud, der tænkte Alt til det Gode, men
								Alt var overladt til Menneskene, der tænkte alt til det Onde. Men jo
								mere hans Sjæl stirrede ned i den Afgrund af mørke Lidenskaber, som
								forestillede sig for ham, desto mere Magt fik Fristelsens Angst over
								ham, indtil han selv styrtede ned i den og tabte sig i Fortvivlelse.
								Eller om Smerten end ikke saaledes rev ham hen, da stod han følesløs
								i Menneskenes Kreds, han saae det gjentage sig med Andre, hvad der
								var hændet ham, men han fornam ingen Deeltagelse; hvad hjalp den
								ogsaa, da han ingen Trøst havde at byde. Eller han skjulte sig for
								Menneskene, for i Sjælens Eensomhed at fordybe sig i sin trøstesløse
								Viisdom, at udgrunde Fortvivlelsens Tanke i sin hele Forfærdelse.
								Eller han blev bøiet som et Rør, sygnede i et langsomt tærende
								Veemod, en Ængstelse for sig selv og for Enhver, der var Vidne til,
								hvorledes han udsluktes. - Men den, i hvis Sjæl det
								indvortes Menneske forkyndte sig i hiin Bekymring, om hvilken vi
								tale, den, hvis Sjæl intet Menneskes Kjerlighed saaledes udfyldte,
								at  Vidnesbyrdet gik ham af
								Sinde, han fandt vel aldrig Menneskene saaledes som hiin
								Forurettede, og dog fandt han dem maaskee anderledes, end han havde
								haabet og ønsket. Men selv om det Forfærdelige skete, om Menneskene
								stode op mod ham som Voldsmænd eller de forlode ham som Bedragere,
								om Fjenden forfulgte ham, om Vennen forraadte ham, om Misundelsen
								spændte Snarer for hans Fod, hvad formaaede de dog over ham? De
								kunde forøge ham Bekymringen, de kunde hjælpe ham til at udrive af
								sin Sjæl enhver Følelse, med hvilken han tilhørte Skabningen
								saaledes, at han i den ikke tillige tilhørte Skaberen. Men de kunde
								ikke forhindre, at den Bekymring efter Gud, der var i hans Sjæl,
								dybere og inderligere søgte sin Gjenstand. Og den, der søger Gud,
								han finder altid, og den, der nøder et Menneske til at søge, han
								hjælper ham til at finde. Da søgte hans Sjæl i Bekymringen
								inderligere og inderligere, indtil han fandt Vidnesbyrdet; thi den,
								der elsker Gud, han bekræftes i det indvortes Menneske, og den, der
								elskede Menneskene og kun ved denne Kjærlighed lærte ligesom at
								elske Gud, hans Opdragelse var dog kun ufuldkommen; men den, der
								elskede Gud, og i denne Kjærlighed lærte at elske Menneskene, han
								var bekræftet i det indvortes Menneske. Negtede Mennesket ham sin
								Kjerlighed, da hjalp han ham til at finde Guds, der er saligere end
								hvad der opkom i et Menneskes Hjerte; negtede Vennen ham sin Trøst,
								da hjalp han ham til at finde Guds, der er over al Maade; negtede
								Verden ham sit Bifald, da hjalp den ham til at søge Guds, der
								overgaaer al Forstand.Betragt ham, den Forsøgte, der blev prøvet i Anfægtelsens Nød.
								Maaskee saae Du ham sjeldnere; thi Anfægtelsen kommer jo ikke altid
								med synlige Tegn. Det var ikke, hvad vi egentlig kalde Modgang,
								hvori han blev prøvet; Menneskene forlode ham ikke, tvertimod i
								udvortes Henseende var Alt venligt og skjønt. Dog sad hans Sjæl i
								Nød, og som denne ikke laae i det Udvortes, saa kunde han heller
								ikke søge Menneskenes Trøst Udvortes lykkedes Alt ham, og dog var
								hans Sjæl i Angst uden Tillid og Frimodighed. Han søgte ikke sin
								Fred og Hvile i det Udvortes, og dog vedblev hans Hjerte at være
								besværet Da segnede det indvortes Menneske i ham, det var ham, som
								var den udvortes Lykke der kun for at frede om den inderlige
								Lidelse, at han end ikke i Verdens Gjenvordighed skulde finde
								Lindring; det var ham, som var det Gud selv, der lagde sin vældige
								Haand paa ham, som var han et Vredens Barn, og dog kunde han ikke
									 nærmere forstaae eller
								forklare sig hvorledes. Da oprørte hans Inderste sig i ham, da
								gjorde han, hvad der staaer i et gammelt Opbyggelsesskrift, da
								»roste han sig af at han var fortabt,« og at det var Gud selv, der
								havde styrtet ham i Fortabelsen. Da isnede det indvortes Menneske i
								ham. - Men den, i hvis Sjæl det indvortes Menneske
								forkyndte sig i den Bekymring, om hvilken vi tale, han slap dog ikke
								Bekymringen. Om han end ikke fandt Forklaringen, han fandt dog den
								Forklaring: han skulde bie paa Forklaringen. Han fandt dog den
								Forklaring, at Gud prøvede, han fandt dog den Trøst, at naar Gud
								prøver, da bliver Tiden vel saa saare lang, men at Gud kan indhente
								Alt igjen, thi for ham er een Dag som tusinde Aar. Da blev han
								stillere i sin Nød Han flygtede ikke Anfægtelsens Smerte, den blev
								ham en Fortrolig, en formummet Ven, om han end ikke fattede
								hvorledes, om han end forgjæves anstrængte sin Tanke for at forklare
								hans Gaade. Men alt som hans Bekymring tiltog, men ogsaa tiltog i
								Stilhed og Ydmyghed, saa han, hvor meget han end leed, altid valgte
								at blive hos Anfægtelsen fremfor at være noget andet Sted i Verden,
								da brød tilsidst Vidnesbyrdet frem i Troens fulde Forvisning; thi
								den, der troer Gud mod Forstanden, han bekræftes i det indvortes
								Menneske. Ham tjente Anfægtelsen til en Bekræftelse i det indvortes
								Menneske, han lærte det Skjønneste af Alt, det Saligste, at Gud
								elskede ham; thi den Gud prøver, den elsker han.Saa tjener da Medgang og Modgang en Saadan til Bekræftelse i det
								indvortes Menneske. Men Bekræftelsen kan intet Menneske give sig
								selv, og den, der modtager et Vidnesbyrd, er jo ikke den, der giver
								det. Herom minder Paulus ogsaa i vor text; thi Vidnesbyrdet selv er
								en Gave fra Gud, fra hvem al god og fuldkommen Gave kommer, den
								herligste af alle, en Gave fra den Fader i Himlene, af hvem al
								Faderlighed kaldes i Himlene og paa Jorden. Disse ere Apostlens Ord,
								og denne Guds Faderlighed tilskriver han Bekræftelsen i det
								indvortes Menneske, og tilskriver ham den saaledes, at Guds
								Kjerlighed, netop i denne Yttring, i Bekræftelsen i det indvortes
								Menneske, beviser sig som Faderkjærlighed. Vi kalde Gud Fader,
								Mennesket hviler glad og tillidsfuldt i denne Benævnelse som den
								skjønneste, den mest opløftende, men ogsaa som den sandeste og mest
								betegnende, og dog er dette Udtryk jo et billedligt, hentet fra det
								jordiske Liv, om end fra det Skjønneste, Jordlivet eier. Men dersom
								Udtrykket er et billedligt, et overført, naaer det da virkeligt op
								til Himlen for at  betegne hvad
								det skal betegne, eller svinder det ikke bort, jo høiere det stiger,
								som en jordisk Længsel, der dog altid kun taler dunkelt Ja den, der
								seer paa det Udvortes, for ham bliver Udtrykket et uegentligt og
								uvirkeligt; thi dersom han mener, Gud giver de gode Gaver, som en
								Fader gjør det, men dog saaledes, at Gaverne ere det, der ligesom
								beviser, at Gud er vor Fader, da dømmer han udvortes, og for ham
								bliver Sandheden selv uegentlig. Men det indvortes Menneske seer
								ikke paa Gaverne, men paa Giveren, den menneskelige Adskillelse
								mellem hvad der maatte kaldes Gave og hvad Sproget ikke er
								tilbøieligt til at kalde saaledes, forsvinder for ham i det
								Væsentlige i Giveren; Glæde og Sorg, Lykke og Ulykke, Nød og Seier
								er for ham Gaver; thi ham er Giveren Hovedsagen. Det indvortes
								Menneske forstaaer da og er forvisset om, at Gud er en Fader i
								Himlene, og at dette Udtryk ikke er et billedligt ufuldkomment, men
								det egentligste og det sandeste, fordi han ikke blot giver Gaverne
								men sig selv med, som intet Menneske formaaer det, der kun i en
								Følelse eller i en Stemning kan være tilstede i Gaven, ikke
								væsentlig, ikke gjennemtrænge hele Gavens Indhold indtil det Mindste
								ved den, ikke være heel tilstede i den hele Gave, end mindre heel i
								den mindste Deel af den. Syntes det Dig derfor end engang, m. T., at
								idet Tanken vandrede ud fra det fædrene Hjem, forvildede sig ud i
								Verden for at hæve sig til Forestillingen om ham, den almægtige Gud,
								Himlens og Jordens Skaber som Alles fælleds Fader, at Du dog gik
								tabt af Noget, af den Forkjerlighed nemlig, der blev Dig til Deel i
								det fædrene Huus, fordi Du kun var Barnet og han Din jordiske Fader,
								kun Din Fader, saa ville vi ikke negte, at det kunde synes Dig saa,
								at Lignelsen dog ikke passede ganske. Men naar Du da kom til ham Din
								jordiske Fader, glad over al Maade, fordi Du havde vundet den ganske
								Verden, og Du vel fandt ham glad; thi hvorledes skulde han ikke
								glæde sig med den Glade, især med den Glade, der var ham kjærere end
								Alt, men dog, netop fordi han elskede Dig, kun glad som paa det
								Uvisse, at ikke hvad Du vandt skulde blive til Fordærvelse for Dig;
								og Du derimod glad, fordi Du havde vundet den ganske Verden, kom til
								ham Din himmelske Fader, og han ganske deeltog med Dig i Din Glæde,
								fordi netop det, at Du glædede Dig med ham, var en usvigelig
								Betryggelse for, at hvad Du vandt maatte tjene Dig til Gode
								- eller naar Du sørgmodig og grædende kom til ham Din
								jordiske Fader, og Du vel fandt ham grædende; thi hvorledes skulde
								han ikke græde med den Grædende, især  med den Grædende, han elskede høiere end
								Alt, men Du dog Ikke ret kunde gjøre Dig forstaaelig for ham, saa
								han mere sørgede, fordi Du sørgede, end sørgede over det, hvorover
								Du sørgede; og Du derimod sørgmodig, i Din Sjæls Bekymring kom til
								ham Din himmelske Fader, der er den Eneste, der har Øre til at høre
								hvad der tales i Løndom, og Faderlighed til ret at forstaae det
								- eller naar Du bekymret og nedbøiet kom til ham Din
								jordiske Fader og fandt ham svag, vaklende, uden Trøst for Dig, og
								kun Din Smerte forøget ved hans Sorg, og Du derimod sønderknuset og
								tilintetgjort kom til ham Din himmelske Fader og fandt ham stærk, og
								stærkere jo svagere Du var, villig til at hjælpe og altid villigere
								jo større Nøden var. Min Tilhører! da passer Lignelsen heller ikke
								ganske. Da haver Du fornummet, at det er ikke fordi Du har en Fader,
								eller fordi Menneskene have Fædre, at det ikke er derfor, at Gud
								kaldes Fader i Himlene, men at det er som Apostelen siger, efter ham
								at al Faderlighed kaldes i Himlen og paa Jorden; saa om Du end havde
								havt den kjærligste Fader, der var given blandt Mennesker, saa var
								dog ogsaa han, trods sin bedste Villie, kun en Stedfader, en Skygge,
								en Afglands, en Lignelse, et Billede, en mørk Tale om den
								Faderlighed, af hvilken al Faderlighed kaldes i Himlene og paa
								Jorden. O, min Tilhører! har Du fattet denne Salighed, eller rettere
								har min Tale mindet Dig om, hvad Du eier bedre og inderligere og
								fuldere og saligere, end at jeg kan beskrive det; eller rettere har
								min Tale Intet forstyrret Dig af hvad Du eiede; thi hvad er dog
								saligere end denne Tanke, som ingen Lykke, ingen Begunstigelse,
								ingen Bekymring, ingen Krænkelse, ingen Anfægtelse, ikke det
								Nærværende, ikke det Tilkommende kan fravriste et Menneske, men kun
								tjene til at bestyrke og bekræfte.Det Første, sige Menneskene, er dog det Skjønneste, og Hjertet hænger
								derved: ved det første Menneske, der hilste ham i den Stund, da han
								taltes blandt de Levende; den første Himmel, der hvælvede sig over
								det Sted, paa hvilket han fødtes, det første Sprog, som kaldtes
								Moderens, det første Folk, som kaldtes det fædrene, den første
								Lærdom, der udvidede hans Sjæl, de første Jevnaldrende, der forstode
								ham, den første Tanke, der begeistrede, den første Kjerlighed, der
									 gjorde ham lykkelig
								- salig den Mand, der i Sandhed kunde sige: Gud i Himlene
								var min første Kjerlighed; salig den Mand, hvis Liv var en velsignet
								Bekræftelse af denne Kjerlighed, salig den Mand, der om han end greb
								feil i Livet og tog det Udvortes istedenfor det Indvortes, om hans
								Sjæl end paa mange Maader blev hildet i Verden, dog atter fornyedes
								i det indvortes Menneske, ved at vende tilbage til sin Gud,
								bekræftet i det indvortes Menneske.