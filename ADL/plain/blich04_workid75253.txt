Præsten i VejlbyeEn Criminalhistorie.(Af Herredsfoged Erik Sørensens Dagbog, tilligemed tvende
      Optegnelser af Præsten i Aalsøe.)A. Erik Sørensens Dagbog.I Jesu Navn! Saa er jeg nu, efter Guds naadige Raadslutning, og min kjere Herres
       Foranstaltning, uværdigen forfremmet til Herredsfoged og Dommer over dette Folk.
       Den store Verdens Dommer give mig Viisdom, Retfærdighed og Velsignelse til at
       bestyre saadant mit svare Embede! "Hver Mands Dom kommer af Herren."
       Ordsp. 29, 26.Det er ikke godt, at Mennesket er ene. Saasom jeg nu er istand til at føde en
       Kone, borde jeg vel see mig om efter en Medhjelp. Præstens Datter i Vejlbye har en
       god Berømmelse af alle dem, der kjende hende. Hun har siden hendes salig Moders
       Død med megen Forstand og Sparsommelighed bestyret Huset. Og da der ikke ere flere
       Børn, end hende og Studenten, kan hun vente en god Skilling, naar den Gamle engang
       falder af.Morten Bruus fra Ingvorstrup var her idag, og vilde forære
       mig en feed Kalv; men jeg ihukom Mose Ord: "Forbandet være hver den, som
       tager Gaver." - Han er et Menneske, som haver Lyst til Rettergang; en
       stor Pranger og en stor Praler; jeg vil Intet have med ham at skifte, undtagen naar jeg
       sidder for ham i Dommersædet.Jeg har nu raadført mig med Gud i Himmelen, og dernæst med mit eget
       Hjerte; og tykkes mig klarligen, at Jomfrue Mette Qvist var det eneste
       Menneske, med hvem jeg vilde leve og døe. Men dog vil jeg i Stilhed give Agt paa
       hende endnu nogen Tid. Skjønhed er bedragelig, og Dejlighed er en
       forfængelig Ting. Ellers er det baade vist og sandt, hun er det faureste Kvindfolk,
       jeg har seet i alle mine Dage.Den Morten Bruus er mig ret en modbydelig Person - jeg
       veed neppe selv hvorfor; men naar jeg seer ham, rinder mig Noget, ligesom en slem
       Drøm, isinde; men saa dunkelt og utydeligt, at jeg ikke engang kan sige, om jeg
       nogensinde haver drømt om ham. Kan og være, det er en Slags Ahnelse. Han
       kom her igjen, for at tilbyde mig et Par Mohrenkopper - herlige Dyr, og for
       Røverkjøb! Men just dette slog mig: jeg veed, at han har stykket dem
       sammen for 70 Daler; det samme vilde han lade mig dem for, og magede ere de 100 Daler
       værd mellem Brødre. Er det ikke ogsaa paa en Maade Bestikkelse? Han har
       sikkerlig igjen en Proces isigte - jeg vil ikke have hans Mohrenkopper.Idag var jeg i Besøg hos Præsten i Vejlbye. Det er vist en gudfrygtig
       og brav Mand; men myndig og opfarende: han taaler ingen Modsigelse; og knap tillige paa
       Skillingen, det er han. Der var just en Bonde hos ham, og vilde have Afslæt paa sin
       Tiende. Manden er en Filur; thi hans Afgivt kan ikke være for høj; men
       Hr. Søren talte ham til, saa en Hund ikke skulde tage et
       Stykke Brød af ham; og jo mere han skjændte, jo hidsigere blev han selv.
       Naa, Herre Gud! ethvert Menneske har sin Fejl. Han mener dog intet Ondt dermed; thi strax
       efter befalede han sin Datter, at give Manden et Stykke Smørrebrød og
       et Glas godt Øl. - Det er en særdeles beleven og vakker Pige.
       Hun hilsede mig saa venligt og ærbart, at mit Hjerte ret bevægede sig; og
       jeg ikke var istand til at sige hende et Ord. - Min Avlskarl har tjent der i tre
       Aar: jeg skal dog saa listelig udforske ham, hvorledes hun er imod Folkene, samt hvad han
       ellers monne vide om hende. Af Tyendet faaer Man ofte den sikkreste Underretning.Hillemænd! Rasmus Avlskarl fortæller mig, at
       denne Morten Bruus engang for ikke længe siden har bejlet i
       Vejlbye Præstegaard; men fik Nej. Præsten syntes godt nok derom, for
       Manden er riig; men Datteren vilde paa ingen Maade. Hr. Søren skal vel have talt hende haardelig til i Begyndelsen; men siden, da
       han saae, det var hende saa meget imod, fik hun alligevel sin Villie. Af Hovmodighed var det
       ikke - siger Rasmus - for hun er ligesaa ydmyg,
       som hun er god; og hun vil meget vel vedgaae, at hendes egen Fader er bondefød,
       saavelsom Bruusen. -Nu veed jeg, hvad Ærende de Ingvorstrup Mohrenkopper havde her i Rosmus: de skulde trække Dommeren ud fra
       Retfærdighedens lige Vej. Ole Andersens
       Tørveskifte og Eng - den Pære var fuld vel det Æble
       værd; Nej, nej! min gode Morten! Du kjender ikke Erik Sørensen. "Du skalt ikke bøje den
       Fattiges Ret."Hr. Søren fra Vejlbye var her en liden Visit i
       Formiddags. Han har bekommet sig en nye Kudsk, Niels Bruus, Broder til
       Manden paa Ingvorstrup. Den Samme er formeentligen doven og dertil næsviis og
       kjephøj. Præsten vilde have ham afstraffet og sat i Hullet; men mangler
       de nødvendige Vidner. Jeg raadede ham, at han skulde see til, at skille sig ved
       Karlen eller og slide sig igjennem med ham til Flyttedag. I Førstningen svarte han
       mig noget fuus; men da han hørte mine Grunde, gav han mig Ret; ja takkede endog
       for mine gode Raad. Han er en hidsig Mand, men ikke slem at tale til rette, naar han faaer
       Tid at summe sig. Saa skiltes vi ad som gode Venner. Om Jomfrue Mette
       blev ikke talet et Ord.Jeg har tilbragt en meget behagelig Dag i Vejlbye Præstegaard. Hr. Søren var ikke hjemme, da jeg kom; men Jomfrue Mette tog saare venlig imod mig. Hun sad og spandt, som jeg traadte ind
       ad Døren; og det forekom mig, at hun blev ganske rød i Ansigtet. Det
       var artigt nok, hvorlænge det varede inden jeg kunde hitte paa Noget at tale om.
       Naar jeg sidder i Retten, mangler jeg aldrig hvad jeg skal sige; og naar jeg har en Skjelm i
       Forhør, leder jeg ikke længe om Qvæstioner; men foran dette
       fromme, uskyldige Barn stod jeg saa sloten, som en Hønsetyv. Endelig fandt jeg paa
       at snakke med hende om Ole Andersens Proces, om hans
       Tørveskifte og hans Eng; men jeg veed ikke, hvorledes det kom sig, at Discoursen
       gik over fra Engen til Blomster. Og tog saa det ene Ord det andet om Roser og Violer og
       Tusindfryd, indtil hun fik mig med ud i Haugen, for at besee hendes Blomsterflor. Dermed gik
       Tiden hen, til Hr. Søren kom hjem; og saa gik hun i
       Kjøkkenet; og kom ikke igjen, før hun med det samme frembar
       Aftensmaden. - Just som hun traadte ind ad Døren, siger
       Præsten til mig: "det var vel heller ikke for tidligt, om I nu ogsaa
       tænkte paa at indtræde i den hellige Ægtestand." (Vi
       havde nemlig siddet og discoureret om det prægtige Bryllup, som nyligen var holdet
       paa Høgholm.) Da blev Jomfrue Mette atter saa
       rød som et  dryppende Blod. Hendes
       Fader smidskede, og sagde: "Man kan see paa Dig, min Datter! at Du har staaet for
       Skorstenen."Jeg har lagt den gode Mands Formaning paasinde; og skal det ej heller vare længe,
       inden jeg i Guds Navn vil tage hen og bejle; thi jeg anseer Faderens Ord som et forblommet
       Vink, at han gjerne vilde have mig til Svigersøn. Og Datteren - hvorfor
       mon hun blev saa rød? jeg tør jo vel tage det for et godt Tegn?Saa beholder nu den fattige Mand sit Tørveskifte og sin Eng; men den Rige er
       visselig bleven mig saare gram. Førend Dommen blev oplæst, stod han og
       skottede ret saa haanlig hen til den arme Ole Andersen. Ved de Ord:
       "thi kjendes for Ret" saae han sig om til alle Sider, og griinte saa
       lumskelig, som om han var ganske vis paa Sejren. Og det var han sikkerlig, thi jeg veed, han
       har ladet sig forlyde med: "det var taabeligt, den Stodder
       vilde tænke paa at vinde fra ham" Det skedte dog
       alligevel. - Da han havde hørt Dommen, kneb han Øjnene og
       Lipperne sammen, og blev i sit Ansigt som en kalket Væg. Men han tvang sig og
       sagde, idet han gik ud, til sin Vederpart: "tillykke med Handelen, Ole Andersen! den Tørvepyt skal ikke gjøre mig
       fattig; de Ingvorstrups Stude faae vel det Høe, de kunne
       æde." - Jeg hørte ham udenfor skoggre, og, medens
       han reed bort, slaae Skrald paa Skrald med sin Pidsk, saa det gav Gjenlyd i Skoven,
       - Det er tungt nok at være Dommer. For hver Kjendelse, Man afsiger, kan
       Man regne paa en Fjende mere. Ak ja! naar vi endda kunne beholde Samvittigheden til Ven!
       "Fordrager Sorg for Samvittighedens Skyld!"Den Dag igaar har været den allerglædeligste i mit Liv; da stod mit
       Jagilde i Vejlbye Præstegaard. Min tilkommende Svigerfader talte over de Ord:
       "Jeg har givet min Pige i din Barm." 1ste Mos. Bog 16,5. Han lagde det
       ret bevægeligt ud, hvorlunde han nu vilde overdrage mig sin kjereste Skat her paa
       Jorden, og at jeg for alle Ting maatte være god imod hende (Det vil jeg, saa sandt
       hjælpe mig Gud!) - Ikke havde jeg troet, at den alvorlige, ja moxen
       barske Mand havde endda været saa blød: Taarerne stode ham tilsidst i
       Øjnene, og hans Læber bævede, som naar En vil holde sig for at
       græde. Min Kjereste græd som et Barn, fornemmelig da han kom til at tale
       om hendes salige Moder. Og da han saa sagde de Ord: "Fader og Moder skal forlade
       Dig; men Gud skal blive hos Dig," da brast ogsaa jeg i Graad  - jeg tænkte paa mine egne kjere
       Forældre, dem Gud forlængst har taget til sig i de evige Boliger; men dog
       siden saa naadigen sørget for mig fattige Barn.Da Trolovelsen var forbi, fik jeg af min søde Kjereste det
       allerførste Kys. Gud glæde hendes Sjæl! hun elsker mig
       overmaade.Overborde gik det meget lystigt til. Der var indbuden mange af den salig Kones
       Slægtninge; paa hans Side ingen; thi de ere kun faae og langt ude, og boe heelt
       oppe ved Skagen. Der blev hverken sparet paa Viin eller Mad, og efter Bordet blev dygtig
       dandset, hartad til den klare Dag. Præsten fra Lyngbye, han fra Aalsøe
       og han fra Hyllested vare ogsaa nærværende; denne blev saa
       besværet, at han maatte ledes tilsengs. Min tilkommende Svigerfader drak ogsaa
       vældigt; men det var aldrig at kjende paa ham, for han er stærk, som en
       Kæmpe, og kunde gjerne drikke alle Herredets Præster under Bordet. Jeg
       mærkede vel, at han ogsaa vilde havt sin Piaseer med at faae mig lidt snurrende;
       men jeg tog mig iagt - over alt dette er jeg slet ingen Elsker af stærk
       Drik.Om sex Uger skal vort Bryllup være. Gud give dertil sin rige Velsignelse!Det var ret slemt, at min tilkommende Svigerfader skulde faae denne Niels
        Bruus i sit Brød! Det er en studsig Krabat; en værdig Broder til
       ham paa Ingvorstrup. Han skulde have sin Løn, og saa lad Porten slaae ham! langt
       hellere end at smøre sine Fingre paa saadan en Æsel. - Men den
       gode Præst er saa hidsig og paastaaende; og to haarde Stene male ikke godt. Han vil
       absolut, at Niels skal tjene sin Tjeneste ud; og det er jo dog ikke
       Andet, end daglig Ærgrelse. - Forleden Dag gav han ham en Kindhest;
       hvorpaa Karlen truede: "at han nok skulde faae den
       betalt;" men det var Altsammen under fire Øjne. Jeg har havt ham for
       mig, og baade formanet og truet ham. Han svarede mig saa godt som slet Intet - der
       er Ondt i ham. Ogsaa min Kjereste har bønfaldet sin Fader om at skille sig ved
       ham; men derom vilde han Intet høre. Jeg veed snart ikke, hvorledes det vil gaae,
       naar hun nu drager til mig; for hun sparer den Gamle megen Fortred, og veed nu paa saadan en
       god Maade at jevne alle Ting. - Hun vil sikkerlig blive mig en elskelig Hustrue;
       "et Viintræe trindt omkring mit Huus."Illustrationerne vises ikke af hensyn til rettighederne.Ilde gik det, og vel var det: nu er Niels selv løbet sin
       Vej. Min kjere Svigerfader er saa vred, som en Tydsker; men jeg glæder mig saa
       stille over, at han saaledes har sluppet dette slette Menneske. Rigtig nok vil Bruusen ved given Lejlighed sagtens see at revangere det; men vi har jo
       Lov og Ret i Landet, og Retten giver os Alle nok. - Præsten havde sat Niels til at grave et Stykke ude i Haugen. Som han kommer ud og vil see
       til ham, staaer han ret magelig og hviler sig paa Spaden, og knækker
       Nødder, som han har plukket derude; men Intet haver han bestilt. Præsten
       bruger Mund paa ham; han svarer studs, at han ikke er stædt for Podemester. Hvorpaa
       han faaer et Par Munddaske, og dermed slænger han Spaden, og skjælder
       grovelig igjen. Den Gamle bliver nu som Ild, griber Spaden, og giver ham dermed nogle Drag
       - det skulde han ikke have gjort; thi en Spade er et slemt Vaaben at slaae med,
       allerhelst i Vrede, og for en haandfast Mand. Skjelmen lader sig først dumpe, som
       han var død; men da Præsten bliver bange og rejser ham op, springer han
       selv ud over Gjerdet, og dermed hen ad Skoven til. Saaledes haver min Svigerfader selv
       fortalt mig denne ubehagelige Historie. - Min Kjereste er dog herover sær
       urolig: hun er bange, han skal hævne sig paa een eller anden Maade,
       gjøre Creaturene Fortred; ja maaskee stikke Ild paa Gaarden. Med Guds
       Hjælp! det har ingen Nød.Kun trende Uger til, saa skal jeg føre min søde Kjereste, som Kone,
       ind udi mit Huus. Hun har allerede været her og taget Alt i Øjesyn,
       baade ude og inde. Hun var saare vel tilfreds, og roste vor Orden og Penhed. Det Eneste, hun
       beklagede, var dette, at hun skulde forlade sin Fader; og vist nok vil han savne hende. Dog
       skal jeg gjøre hvad jeg kan, for at erstatte ham sit Tab: jeg vil bytte med ham,
       og han skal faae min egen gode Moster Gjertrud igjen. Hun er en dygtig
       Kvinde i et Huus, og rørig nok endnu for hendes Alder.Min Kjereste er ret en Engel; det siger ogsaa alle Mennesker - jeg bliver vist en
       lyksalig Mand - Gud alene Æren!Underligt nok, hvor den Knegt har forstukket sig! eller om han skulde være
       rømt ud af Landet? I al Fald er det en fortredelig Historie: der mumles Allehaande
       blandt Folk. Bagvaskelser kan jeg troe, der har sin Oprindelse fra Ingvorstrup. Imidlertid
       var det slemt, om de skulle komme min Svigerfader for Øre. Havde han dog hellere
       fulgt mit Raad! Et Menneskes Vrede udretter ikke det, som godt er for Gud. Men jeg er kun
       læg Mand og tør ikke fordriste mig til at irettesætte en Guds
       Ords Tjener; tilmed han er saa meget ældre end jeg. Nu, jeg vil haabe, at den Snak
       falder hen af sig selv. - Imorgen kommer jeg til Vejlbye, og skal da fornemme, om
       han har hørt Noget til Sladderen.De nye Armbaand, jeg har faaet fra Guldsmeden ere meget smukke, og ville vist nok
       glæde min hjertenskjere Mette; naar de blot kunne passe
       hende; thi Maalet blev taget saa lønligt og i Hast med et Græsstraae.
       - Moster vil faae Ære for Sengen; Fryndserne ere: særdeles
       kjønne.Min kjere Svigerfader var ganske nedslaaen og ilde tilmode - jeg har aldrig seet
       ham saadan tilforn. Tjenstagtige Aander har desværre forebragt ham det dumme Rygte,
       som nu er almindelig Folkesnak her i Egnen. Bruusen har yttret sig
       med: "at Præsten skulde skaffe hans Broder tilveje, om han saa skulde
       grave ham op af Jorden." Kan væn han ligger i Skjul paa Ingvorstrup
       - borte er han, og Ingen har sider hørt eller seet Noget til ham. Min
       stakkels Kjereste græmmer sig al for meget; hun plages af Ahnelser og svare
       Drømme.Gud see i Naade til os Alle! Jeg er saa betagen af Skræk og
       Bedrøvelse, at jeg neppe er istand til at føre Pennen. Vel Hundrede
       Gange er den falden mig af Haanden. Mit Hjerte er saa bespændt, og mine Tanker saa
       tvivlraadige, at jeg hartad ikke veed, hvor jeg skal begynde. Det tykkes mig Altsammen at
       være kommen i et eneste Øjeblik ligesom et Tordenskrald. Tiden er aflave
       for mig; Aften og Morgen er eet; den hele gruelige Dag et hurtigt Lynglimt, som haver
       afbrændt i Grunden mine Ønskers og Forhaabningers stolte Huus. En
       ærværdig Guds Mand, min Kjerestes Fader i Baand og Fængsel! og
       det som en Morder og Misdæder! - Kun dette ene Haab har jeg tilbage, at
       han endda maatte være uskyldig; men desværre! det er kun et Halmstraae
       for den skibbrudne. En svar Mistanke hviler paa ham - og det at jeg, jeg
       Elændige skal være hans Dommer! Og Datteren, hans Datter min forlovede
       Brud! - Herre, min Frelser! forbarme Dig over os! - jeg formaaer ikke
       mere.Det var igaar den ulykkelige Dag! - vedpas en halv Time før Solen stod
       op, at Morten Bruus kom her i Gaarden, og havde med sig Indsidder Jens Larsen af Vejlbye, samt Hyrdens Enke og hendes Datter ibidem.
       - Morten Bruus sagde til mig: at han havde Præsten
       i Vejlbye stærkt mistænkt for at have slaget hans Broder ihjel. Jeg
       svarte ham, at jeg vel havde hørt den samme Snak, men anseet den for en taabelig
       og ondskabsfuld Opdigtelse, saasom Præsten selv havde forsikkret mig, at Karlen var
       løbet sin Vej. "Om saa var" sagde han, "at Niels vilde rømme, havde han nok kommet til mig
       først, og ladet mig det vide; men at det forholder sig ganske anderledes, det
       kunne disse gode Folk vidne, og derfor beder jeg, at I paa Embedsvegne vil forhøre
       dem." - "Betænk Jer vel!" siger jeg
       "betænk Jer vel, min kjere Bruus! og ligesaa I
       andre gode Folk! inden I beskylde en hæderlig og uberygtet Præst og
       Sjælesørger! kunne I intet bevise, hvorpaa jeg storligen tvivler, kan
       det komme Jer dyrt at staae." -"Præst eller ikke
       Præst" raabte Bruusen, "der staaer
       skrevet: du skal ikke slaae ihjel! der staaer ogsaa skrevet: Øvrigheden
       bærer ikke Sværdet forgjæves. Vi har jo Lov og Ret i Landet; og
       en Morder kan ikke undgaae sin Straf, om han saa havde Stiftamtmanden til
       Svigersøn." Jeg lod som jeg ikke mærkede Finten, og sagde:
       "Velan! det  skee, som I ville! Hvad
       veed I, Kirsten Madsdatter! om den Sag, hvorfor Morten Bruus beskylder eders Præst? Siig nu den rene Sandhed, saaledes som I
       ville forsvare for den Alvidendes Domstoel, og som I det siden med Lovens Eed skulle
       bekræfte! Og da gav hun da følgende Forklaring: Den Dag, paa hvilken der
       sagdes, at Niels Bruus var rømt af Præstegaarden,
       var hun lidt over Middag med sin Datter Else gaaet forbi
       Præstens Hauge. Som de komme omtrent midt for Steendiget, der gaaer
       østen om samme, høre de Een kalde paa Else. Det
       var Niels Bruus, som stod indenfor Hesselhækken, og som nu
       bøjede Grenene lidt tilside, og spurgte Else, om hun vilde
       have nogle Nødder. Hun tog da mod en Haandfuld, og spurgte, hvad han bestilte der.
       Han svarede, at Præsten havde befalet ham at grave, men den Bestilling havde han
       ikke isinde at tage sig saanær, han vilde hellere plukke Nødder. I det
       samme hørte de en Dør lukkes op inde ved Huset, og Niels sagde: "pas paa! nu faae vi en
       Skjændepræken!" Strax efter havde de hørt
       - see kunde de Intet, for Diget var for højt og Hækken for
       tæt - hvorledes de skjændtes, og blev den Ene ikke den Anden
       noget Ord skyldig. Tilsidst havde de hørt Præsten raabe: "Jeg
       skal slaae din Hund, Du skal ligge død for mine Fødder!"
       hvorpaa det kladskede, to eller tre Gange, som naar Een faaer Munddaske. Saa havde Niels skjældet Præsten for en Bøddelknegt
       og en Kjeltring. Dertil havde Præsten slet Intet svaret, men derimod
       hørte de to dumpe Slag, saae tillige Bladet af en Spade og noget af Skaftet to
       Gange svinges over Hækken; men den der svingede Spaden kunde de ikke see for
       Hegnets Højde og Tæthed. Dermed var Alt stille inde i Haven; men de
       (Hyrdeenken og hendes Datter) vare blevne bange og underlig tilmode, og saa gangne i Marken
       til Creaturene. Selvsamme Forklaring som Moderen, gav ogsaa Datteren. Jeg spurgte dem, om de
       ikke havde seet Niels Bruus komme ud af Haugen; hvilket de Begge
       benægtede, skjøndt de ofte havde seet sig tilbage.Alt dette stemmede aldeles med Præstens Beretning til mig; og at de ikke havde
       seet Karlen komme ud af Haugen, var rimeligt nok, da han til den søndre Side havde
       ligesaa nær til Skoven, hvorhen Præsten sagde, han havde taget Coursen.Jeg erklærede nu Morten Bruus, at det aflagte Vidnesbyrd
       Intet beviste om det formeentlige Mord, allerhelst som Præsten havde frivillig
       fortalt mig hele Sagen, ganske som Kvinderne nu havde  fremsat den. Hertil smilte han bittert, og bad mig blot
       afhøre det tredie Vidne; hvilket jeg nu og gjorde. - Jens Larsen forklarede: at han en Aften meget silde (men saavidt han mindede var det
       ej samme Aften efter at Niels Bruus var rømt, men den
       næste) var gaaen hjem fra Tolstrup, og gaaet ad den sædvanlige Gangstie
       østen om Præstens Hauge. Derinde havde han hørt Lyden af En
       som grov. I første Øjeblik var han vel bleven bange, men da det var
       klart Maaneskin, besluttede han sig dog til at ville see, hvo det var, som kunde have at
       bestille i Haven paa saadan Tid. Han havde da sat sine Træskoe, var klavret op paa
       Diget, og med Hænderne gjort sig et lidet Kikhul gjennem Hækken. Her saae
       han da Præsten i sin daglige Sloprok og med sin hvide Bomulds Nathue paa Hovedet,
       staae og glatte Jorden efter med en Spade; men andet saae han ikke. Da Præsten i
       det samme havde vendt sig pludselig om, som om han havde fornummet Nogen, var Vidnet bleven
       bange, havde ladet sig i en Hast glide ned ad Diget, og var ligesaa hastig løbet
       hjem.Skjøndt det rigtignok var mig paafaldende, hvad Præsten kunde foretage
       sig saa silde i Haugen, fandt jeg endnu intet Besynderligt til at vække Mistanke om
       det imputerede Mord; hvilket jeg og sagde Klageren med alvorlig Formaning: ej alene at tage
       Beskyldningen tilbage; men ogsaa offentlig at erklære det omløbende
       Rygte for ugrundet, og tillige at fralægge sig selv enhver Andeel i Samme. Dertil
       svarede han: "ikke før jeg seer, hvad Præsten har gravet ned
       i sin Hauge." - "Da," svarede jeg:
       "turde det være for silde, og I  sætter da
       eders Ære og Velfærd paa farligt Spil." -
       "Det skylder jeg min Broder," svarte han: "og jeg venter af
       vor lovlige Øvrighed, at den ikke nægter mig Rettens Hjælp og
       Bistand." - Saadan Opfordring var jeg nødt til at
       følge.Jeg drog da, tilligemed Klageren og Vidnerne, til Vejlbye med et saare beknyt Sind, mindre
       af Frygt for at finde den omhandlede Rømningsmand i Haugen, end af Bekymring over
       den Skræk og Ærgrelse, Præsten og min Kjereste derved vilde
       foraarsages. Underveis tænkte jeg blot paa, at lade Bagvaskeren føle
       Lovens hele Strænghed. Ak! du milde Himmel! der forestod mig den grueligste
       Opdagelse.Først vilde jeg have taget Præsten afsides, for at forberede ham, og
       derved give ham Tid til at fatte sig, og vorde Herre over sit Sind; men Morten Bruus forekom mig; thi, som jeg kjørte ind ad Gaarden, jog  han paa sin Hest mig forbi og lige hen for
       Døren, og, som Præsten aabnede Samme, raabte han: "Folk sige,
       at I har slaget min Broder ihjel, og gravet ham ned i eders Hauge; her kommer jeg med
       Herredsfogeden for at lede efter ham!" Præsten blev over denne Tiltale
       saa forbløffet, at han ikke kunde mæle et Ord, forinden jeg sprang af
       Vognen, og sagde til ham: "I hører nu Beskyldningen, og det uden
       Omsvøb; jeg nødes til paa Embeds Vegne, at gjøre denne Mands
       Begjæring fyldest; og fordrer nu eders egen Ære, at Sandheden kommer for
       en Dag, og Munden stoppes paa Bagvaskelsen." -"Det er haardt
       nok," sagde han da: "at en Mand i min Stand skal tvinges til at
       afvælte saadan gruelig Beskyldning; men kom kun! min Hauge og mit hele Huus staaer
       Eder aabent!" - Vi gik nu ind gjennem Stuehuset og ud i Haugen. Der
       mødte os min Kjereste, der blev forskrækket ved at se Bruusen. Jeg hvidskede hastelig til hende: "Vær kun rolig, mit
       Hjerte! gak ind, og ængst Jer ej! eders Fjende iler sin egen Fordærvelse
       imøde!"Morten Bruus gik nu foran Øster hen i Haugen til
       Tornehækken; vi Andre bagefter, tilligemed Præstens Folk, hvem han selv
       havde ordret at komme med Spader og Grebe. Klageren stod Noget og saae sig omkring, indtil vi
       havde naaet ham. Da pegte han paa et Sted, og sagde: "her seer ud til at
       være gravet for ikke længe siden; her maae vi lede!"
       - "Grav!" raabte Præsten vredt. Folkene grove, og
        Bruus, som syntes, det gik ikke hurtigt nok, rev Spaden fra een af
       Folkene, og arbejdede med Ivrighed. Da de vare komne et Par Spadeslag ned, var Grunden saa
       fast, at Man tydeligen saae, her ikke havde været gravet for nylig -
       maaskee ikke i mange Aar. Vi glædede os Alle - paa Een nær
       - og Præsten allermeest; han begyndte allerede at triumphere over sin
       Anklager, og sagde spottende til ham: "fandt I Noget, I
       Æreskjænder?" Denne svarte ham ikke; men, efterat have
       betænkt sig et Øjeblik, raabte han: " Jens
        Larsen! hvor var det, I saae Præsten staae og grave?" Jens Larsen havde hidtil, medens der blev gravet, staaet med foldede
       Hænder og seet paa Arbejdet. Ved Bruusens Tiltale vaagnede
       han op som af en Drøm, saae sig lidt omkring, og pegede derpaa hen til en Krog i
       Kvarteret, en tre til fire Favne fra det Sted, vi stod. "Der tykkes mig det
       var!" sagde han. - "Hvad siger Du,
        Jens?" raabte Præsten vred: "naar har jeg
       gravet?" Uden at agte herpaa, kaldte Morten Bruus Folkene
       hen til den angivne Krog. Her laae nogle  visne
       Kaalstokker, Grene og andet Skupperie, som han først røddede afvejen.
       Gravningen begyndte atter.Jeg stod ret rolig og veltilfreds og talede med Præsten om denne Sag, og den
       Straf, til hvilken Klageren havde gjort sig skyldig, da een af Karlene raabte:
       "Jesus Kors!" Vi saae derhen - en Hattepul var kommen
       tilsyne. "Her finde vi nok den, vi lede efter!" skreeg Bruus: "det er Niels's Hat; den kjender
       jeg."Da var det mig, som om alt mit Blod blev til Iis; mit hele Haab blev med eet slaget til
       Jorden. "Grav! grav!" raabte den skrækkelige
       Blodhævner, idet han selv anstrængede sig af alle Livsens
       Kræfter. - Jeg saae til Præsten: han var bleg som et Lig; men
       hans Øjne vidt opspilede og ufravendt hæftede til det
       rædselfulde Sted. - Atter et Skrig; en Haand ligesom strakte sig op af
       Jorden mod de Gravende. "See!" raabte Bruus:
       "han rækker efter mig; ja bie lidt, Broder Niels!
       Hævn skal Du faae!" - Snart var hele Liget udgravet
       - det var virkelig den Savnede. Hans Ansigt var ikke ganske kjendeligt, da det var
       begyndt at gaae i Forraadnelse og Næsebenet desforuden knuset og fladtrykt; men
       alle hans Klæder, lige til Skjorten med hans udsyede Navn, kjendtes strax af alle
       hans Medtjenere; endogsaa en Blyring i det venstre Øre vedkjendtes alle de
       Omstaaende som Niels Bruuses, den han i nogle Aar bestandig havde
       baaret."Naa Præst!" raabte Morten Bruus:
       "kom nu, og læg Haand paa den Døde, om I
       tør!" - "Almægtige Gud!"
       sukkede Præsten, og slog sine Øjne ivejret: "Du est mit
       Vidne, at jeg er uskyldig: slaget ham har jeg; men ikke anderledes, end at han kunde
       løbe sin Vej; slaget ham har jeg; det maae jeg nu bitterligen angre; men hvo der
       har begravet ham, det kjender den Alvidende." - " Jens Larsen kjender det ogsaa!" raabte Bruusen: "og kanskee der findes end flere. - Hr. Herredsfoged! I
       kommer vel ogsaa til at forhøre hans Tjenestefolk; men først venter
       jeg, at I ville sætte denne Ulv i Faareklæder i sikker
       Forvaring."Ak, Du Fredsens Gud! jeg turde jo nu ikke længere tvivle; Sagen var alt for
       aabenbar; men jeg var nærved at synke i Jorden af Skræk og Afskye. Jeg
       vilde just sige Præsten, at han maatte berede sig paa at gaae i Fængsel,
       da han selv tiltalte mig - han var bleg og skjælvede som et
       Espeløv. "Skinnet er imod mig;" sagde han: "thi
       dette er et Værk af Djævelen og hans Engle. Dog lever endnu Een, som vel
       skal bringe min Uskyldighed for Dagen - kom, Hr. Herredsfoged! i  Baand og Lænker vil jeg vente paa hvad han haver
       besluttet over mig arme Synder. Trøst min Datter! og tænk paa, at det er
       eders Fæstemøe!" - Neppe havde han sagt dette,
       før jeg hørte et Skrig og et Fald bag ved mig - det var min
       Kjereste; hun laae der daanet paa Jorden - Gud give, vi havde ligget Begge
       saaledes, og aldrig opvaagnet meer! Jeg løftede hende ivejret, og tog hende paa
       mine Arme - jeg tænkte, at hun var død;
       men Faderen rev hende fra mig, og bar hende ind; og lige med det samme blev jeg atter kaldt
       hen til den Dræbte, for at besigtige et Saar i hans Hoved; som vel ikke var dybt;
       men dog havde knækket Hjerneskallen, og kjendeligen viste sig at være
       bibragt ved en Spade, eller et saadant sløvt Redskab.Vi gik derpaa Alle ind i Huset. Min Kjereste var da kornmen til sig selv igjen. Hun
       fløj om min Hals, og besvoer mig ved Gud og alt hvad helligt var: at jeg dog
       maatte frelse hendes Fader af denne store Nød, og bad mig dernæst, for
       vor Kjerligheds Skyld, at hun maatte følge ham i Fængslet, hvilket jeg
       ogsaa tilstod hende. Jeg fulgte dem selv til Grennaae; men Herren
       veed, hvorledes jeg var tilmode. Ingen af os haver talet et Ord paa hele denne
       sørgelige Rejse. Jeg skiltes fra dem med et sønderknuset Hjerte.Liget er lagt i en Kiste, som  Jens Larsen havde staaende til sig
       selv; og imorgen vorder det ærligen begravet paa Vejlbye
       Kirkegaard.Imorgen afholdes det første Tingsvidne. Gud styrke mig elændige
       Menneske!Gud give, jeg aldrig havde opnaaet den bedrøvelige Post, jeg Daare saa ivrigt
       eftertragtede! Det er en tung Bestilling den, at være Dommer - gid jeg
       kunde bytte med en af Stokkemændene! - Da denne Ordets Tjener
       fremstilledes for mig paa Thinget, lænket fra Haand til Fod: da tænkte
       jeg paa vor Herre, som han stædes for Pilati Domstoel. Og båres det mig
       livagtigen for, som min Kjereste - Gud bedre det! hun ligger syg i Grennaae
       - som hvidskede hun til mig: "befatte Dig Intet med denne
       Retfærdige!" Ja, Gud give, han var det! men jeg øjner endnu
       ikke den fjerneste Mulighed. De trende første Vidner bekræftede med
       oprakte Fingre deres ganske Udsagn i Forhøret, og det Ord for andet; der blev
       Intet taget fra, og Intet lagt til. Og fremstode ydermere trende nye Vidner,
       Præstens tvende Karle og Udpigen. De to første havde hiin Dag, da Mordet
       skedte, siddet i Borgerstuen, og, da Vinduet stod aabent, havde de tydeligen hørt
         Præsten og den Myrdede
       hæftigen skjændes, og at den Første havde sagt -
       ligesom Hyrdeenken og hendes Datter omvandt - "jeg skal slaae din Hund!
       Du skal ligge død for mine Fødder." Tilmed havde de to Gange
       hørt Præsten true og undsige Niels Bruus. De
       vandt endvidere: at Præsten, naar han blev vred, ikke sparede at slaae til med det
       første det bedste, der kom ham i Hænderne; og at han saaledes engang
       havde slaget sin forrige Dreng med en Tøjrekølle. Udpigen forklarede:
       at hun, den samme Nat, som Jens Larsen saae Præsten i
       Haugen, havde ligget vaagen, og kunde ikke sove; og havde hun hørt
       Døren fra Gangen ud til Haugen knærke, og da hun rejste sig, og keeg ud,
       saae hun Præsten i Sloprok og Nathue gaae ud i Haugen. Hvad han bestilte der, saae
       hun ikke; men en Timestid efter omtrent, hørte hun atter Lyden af
       Haugedøren.Da Vidnerne vare afhørte, og jeg tilspurgte den ulykkelige Mand, om han vilde
       bekjende Gjerningen, eller hvad han i manglende Fald havde at sige til sit Forsvar, foldede
       han sine Hænder over sit Bryst, og sagde: "Saa sandt hjelpe mig Gud og
       hans hellige Ord! jeg vil tale Sandhed, og veed jeg med mig selv intet Andet, end hvad jeg
       allerede tilforn har bekjendt. Jeg har slaget den Afdøde med Spaden; men ikke
       anderledes, end at han derefter kunde løbe fra mig ud af Haugen; hvad der siden er
       hændtes ham, eller hvorledes han er kommen til at ligge i min Hauge - det
       veed jeg ikke. Hvad JensLarsen og Pigen vidner om at have seet mig i Haugen ved Nattetid,
       enten lyve de det, eller ogsaa er det et Helvedes Blændeværk. Jeg
       elændige Menneske haver Ingen til mit Forsvar her paa Jorden; det mærker
       jeg klarligen. Vil han i Himmelen tie, da maae jeg bøje mig under hans
       urandsagelige Villie." Herpaa lod han sit Hoved og sine Hænder synke, og
       udgav et dybt Suk.Mange af de Tilstedeværende kunde ikke holde sig for Graad. Der begyndte en sagte
       Mumlen om, at han dog maaskee kunde være uskyldig; men dette var jo blot en
       Virkning af Sindets Bevægelse og Medynk. Ogsaa mit Hjerte
       vilde gjerne frikjende ham; men Følelsen tør jo ingenlunde raade over
       Dommerens Forstand; hverken Medynk eller Had, hverken Gunst eller Avind skal veje det mindste
       Gran i Retfærdighedens Skaaler. - Jeg kan efter min Overbeviisning ikke
       slutte anderledes end som saa: Den Anklagede haver slaget Niels Bruus
       ihjel; dog neppelig med Forsæt og beraad Hu; vel veed jeg, at han har havt den Vane
       at true dem, han blev vred paa, "at han nok skulde  huske dem det den Dag, de mindst tænkte derpaa;"
       men det er mig ikke vitterligt, at han haver mod Nogen opfyldt sine Trusler. Nu vil ethvert
       Menneske jo gjerne bjerge Livet, om det kan, og frelse sin Ære, og derfor vedbliver
       han sin Benægtelse, saalænge han formaaer.Morten Bruus - det er en haard Hals - ond tilforn,
       og værre nu af Harme over Broderens Drab, begyndte at tale om Redskaber, der kunde
       tvinge en forstokket Synder til Bekjendelse; men det forbyde Gud, at jeg mod saadan Mand
       skulde tage Pinebænken tilhjelp. Og hvad er vel den andet end en
       Prøvesteen paa legemlig og aandelig Styrke og Svaghed. Den som mægter at
       udholde Torturen, og den som bukker under for Samme - lyve kunne de Begge. En
       aftvungen Bekjendelse kan aldrig være paalidelig Sandhed. - Nej,
       før skulde jeg vige mit Dommersæde, og nedlægge mit sure
       Embede.Ak! min gode fromme Kjereste! Hun er da tabt for mig, hvad denne Verden anbelanger; jeg
       elskede hende dog saa inderligt.Jeg har havt en haardt Pust at udholde. Som jeg sad, og overvejede den
       skrækkelige Sag, i hvilken det forestaaer mig at dømme, farer
       Døren op, og Præstens Datter - jeg tør vel neppe
       længere kalde den Kjereste, som maaskee aldrig vil vorde min Hustrue? -
       hun styrter ind med udslaget Haar, kaster sig for mine Fødder, og omfavner mine
       Knæe. Jeg løftede hende op i mine Arme, og vi græd Begge en
       god Stund, inden Nogen af os kunde komme tilorde. Jeg blev først Herre over min
       store Bedrøvelse, og sagde: "jeg veed, hvad I ville, mit Hjerte! jeg
       skulde frelse eders Fader? Ja Gud hjelpe os arme Mennesker! jeg kan jo ikke. Siig mig selv,
       hjerte Barn! troer I, at eders Fader er uskyldig?" Hun lagde Haanden paa sit Bryst
       og sagde: "jeg veed det ikke!" og derpaa stak hun atter i at
       græde ret bitterligen. "Begravet ham" sagde hun saa igjen,
       "har han dog neppe; men at Karlen jo er død henne i Skoven af de Slag
       han fik, det maae vel være saa, Gud bedre det!" -
       "Kjere Ven!" sagde jeg, " Jens Larsen
       og Pigen saae ham jo i Gangen den Nat." Hun virrede langsomt med Hovedet, og
       svarte: "Den Slemme kan have forblindet deres Øjne."
       - "Det forbyde vor Herre Jesus," sagde jeg, "at
       han skulde have saadan Magt over christne Mennesker!" Nu græd hun atter.
       "Siig mig oprigtig" begyndte hun efter et Ophold, "siig mig
       reent ud, min Fæstemand! dersom Gud ikke sender anden Oplysning i denne Sag, hvad
       Dom vil I fælde?" Hun saae ængstelig paa mig, og hendes Lipper
       skjælvede."Dersom jeg ikke troede" svarte jeg, "at enhver Anden
       vilde være haardere end jeg, da skulde jeg vige mit Sæde, ja med
       Glæde nedlægge mit Embede. Men det tør jeg nu ikke
       dølge, siden I spørger mig ad; den mildeste Dom, som baade Gud og
       Kongen har afsagt, er dog  Liv for Liv." Her sank hun i
       Knæerne, men rejste sig strax igjen, veeg nogle Trin baglænds hen fra
       mig, og raabte ligesom forvildet: "vil I da myrde min Fader! vil I da myrde eders Fæstemøe? Seer I denne?" -
       hun traadte atter fremad, og holdt Haanden med Ringen hen for mine Øjne
       - "Seer I denne Fæstensring? hvad sagde min ulykkelige Fader,
       dengang I satte den paa min Finger? Jeg giver min Pige i din Barm! Men
       I, I gjennemborer min Barm!" - Ak Gud! hvert Ord hun sagde,
       gjennemborede min. "Sødeste Barn!"
       sukkede jeg, "siig ikke saaledes! I kniber mit Hjerte med gloende
       Tænger. Hvad vil I, jeg skal gjøre? frikjende den, som Guds og
       Menneskenes Lov fordømmer?" Hun taug, og saae til Himmelen.
       "Eet vil jeg gjøre" blev jeg ved "er det Uret, da
       tilregne Herren mig ikke den Synd! Hør nu, kjereste Barn! gaaer Sagen her tilende,
       da er hans Liv forloren; jeg seer ikke nogen Frelse uden i Flugten. Kan I hertil ophitte
       noget Raad, da skal jeg lukke mine Øjne og tie. Seer I! jeg haver strax, saasnart
       eders Fader blev fængslet, skrevet til eders Broder i Kjøbenhavn, og vi
       kunne nu hver Dag forvente ham. Taler saa med ham, og søg at faae Slutteren til
       Ven! har I ikke Penge nok, saa raader I over alt hvad jeg ejer!" Da jeg havde sagt
       dette, blev hendes hele Ansigt blussende rødt af Glæde, og hun faldt om
       min Hals, og raabte: "Gud lønne Eder for dette Raad! havde vi blot min
       Broder! da blev der vel Raad." - "Men hvor skulle vi
       hen?" sagde hun atter og slap mig; "og om vi finde et Fristed i
       fremmede Lande, saa seer jeg Eder aldrig mere." Dette sagde hun saa ynkeligt, at
       mit Hjerte var færdigt at briste. "Allerkjereste Ven! raabte jeg:
       "jeg skal finde Eder, hvor langt I end fare hen; og ville vore Midler ikke slaae
       til vor Underholdning, skulle disse mine Hænder arbejde for os Alle; jeg har
       lært i min Ungdom at bruge Øxen og Høvlen." Da
       blev hun paanye saa sjæleglad, og kyste mig utallige Gange. Vi bade Begge af ganske
       Hjerte til Gud, at han dog vilde lade vort Forehavende lykkes, og saa skiltes hun fra mig med
       frejdigt Haab.Ogsaa jeg begyndte at haabe til det Bedste. Men aldrig saasnart var hun borte,
       førend tusinde Tvivl opfyldte mit Sind, og alle de Vanskeligheder, som
       før syntes mig overvindelige, nu forekom mig  som uhyre Bjerge, dem min svage Haand aldrig vil mægte at
       flytte, Nej, nej! af denne Elændigheds Mulm og Mørke veed ikkun han aleneste Vej, for hvem den sorte Nat er lys som Dagen.Atter to nye Vidner! de føre neppe noget godt i deres Skjold; thi Bruusen anmældte dem med en Mine, der ikke huede mig
       - han har og et Hjerte saa haardt som Flint, og tilmed fuldt af Gift og Galde.
       - I Morgen møde de paa Thinget; jeg er tilmode, som om det var imod mig
       selv, de skulle vidne. - Gud styrke mig dog!Det er forbi - han har bekjendt Alt.Retten var sat, og Fangen fremført for at høre de nye tilkomne
       Vidners Udsagn. De forklarede: "at de den tit omhandlede Nat vare gangne hen ad
       den Vej, som løber paa tvers midt imellem Skoven og Præstens Hauge; et
       Menneske var da kommen fra Skoven, med en Sæk paa Axelen, og dermed vandret dem et
       Stykke forbi ad Haugen til; hans Ansigt kunde de ikke kjende, da det var skjult af
       Sækken; men da Maanen skinnede paa hans Ryg, havde de tydeligen seet, at han var
       iført en siid grøn Kjole (hans Sloprok nemlig) og en hvid Nathue; den
       omvundne Person forsvandt ved Haugegjerdet." Aldrig saasnart havde den
       Første aflagt dette Vidnesbyrd, før Præsten blev i sit Ansigt
       som Aske, og det var neppe han med svag Røst kunde fremføre de Ord:
       "jeg faaer ondt." Man gav ham en Stoel. Da sagde Bruusen til de omstaaende: "det hjalp paa Præstens
       Hukommelse." Denne hørte det ikke; men vinkede ad mig, og sagde:
       "lad mig føres tilbage i mit Fængsel! der vil jeg tale med
       Eder." Det skedte, som han forlangte.Vi droge afsted til Grennaae; Præsten kjørte med Slutteren og
       Byesvenden, og jeg reed. Da Fængselsdøren blev aabnet stod min Kjereste
       og redte sin Faders Seng; paa en Stoel ved Hovedgjerdet hang den ulykkelige grønne
       Sloprok. - Min Kjereste gav et Glædesskrig, da hun saae mig komme; hun
       troede at Faderen var frikjendt, og at jeg nu selv vilde udføre ham af
       Fængslet. Hun kastede hvad hun havde i Hænderne, og hang sig om hans
       Hals. Den gamle Mand græd, saa den ene Taare ikke kunde bie den anden. Han
       nænnede ikke at sige hende, hvad nu var passeret paa Thinget; men gav hende nogle
       Ærinder i Byen, at hun skulde indkjøbe Allehaande. Før hun
       gik sprang hun hen til mig, trykkede min Haand til sit Bryst, og  hvidskede: "godt Budskab?" - For at
       dølge min Smerte og Forvirring, kyssede jeg hende paa Panden, og sagde:
       "Kjere! siden skal I høre hvad der er passeret - veed endnu
       ikke, om det gjør stort fra eller til - men henter os nu hvad eders
       Fader forlanger." - Hun gik. Ak! Ak! hvilken jammerlig Forandring paa
       før, da dette uskyldige Barn levede sorgløs og glad i den muntre
       Præstebolig, og nu her udi dette skumle Fængsel med Sorrig og Smerte, ja
       med idelig Angst og Bævelse. -"Sæt Eder, Kjere!" sagde han, og satte sig selv paa
       Sengestokken. Han foldede sine Hænder i sit Skjød, og stirrede
       længe mod Jorden i dybe Tanker. Endelig rettede han sig op, og hæftede
       sine Øjne paa mig; jeg ventede i ængstelig Taushed, som om jeg skulde
       høre min egen Dom - o ja, paa en Maade skulde jeg jo ogsaa. -
       "Jeg er en stor Synder," tog han tilorde: "hvor stor
       - det veed Gud; jeg veed det ikke selv. Han vil straffe mig her, at jeg hisset kan
       faae Naade og Salighed; ham være derfor Priis og Ære!" Her lod
       han til at vinde mere Rolighed og Styrke, og vedblev som følger:"Fra min Barndom af, saalænge som jeg kan huske, har jeg altid
       været trættekjer, iilsindet og stolt; har ingen Modsigelse kunnet taale;
       men stedse været rede at slaae til med Sværd. Dog har jeg
       sjælden ladet Solen gaae ned over min Vrede; ej heller baaret Had til noget
       Menneske. Allerede som halvvoxen Dreng begik jeg i Hidsighed en Gjerning, der ofte inderlig
       har fortrudt mig, og smerter mig endnu hvergang jeg tænker derpaa: vores Gaardhund,
       et fromt Dyr, som aldrig gjorde noget Kræ Fortræd, havde taget min
       Mellemmad, som jeg havde sat fra mig paa en Stoel; i min Arrighed sparkede jeg saaledes med
       min Træskoe til Hunden, at den døde under ynkelige Skrig og Pinsler. Det
       var kun et umælende Dyr; men dog et Varsel for at jeg skulde forgribe mig paa
       Mennesker. - Da jeg som Student rejste udenlands, gav jeg mig i unødig
       Trætte med en Bursch i Leipzig, fordrede ham ud, og stak ham i Brystet saa farligt,
       at han med yderste Nød kunde frelses. Allerede herfor havde jeg fortjent, hvad jeg
       nu saa sildigen maae lide; men Straffen falder nu og med tidobbelt Vægt over mit
       syndige Hoved - gammel Mand! - Præst, Fredens Sendebud
       - og Fader! Ak Gud! ak Gud! der er Saaret endnu dybest -
       -." Han sprang op, og vreed sine Hænder, saa det knagede i
       alle Ledemod. Jeg vilde sige Noget til hans Trøst; men vidste Intet.Da han havde fattet sig lidt, satte han sig atter, og vedblev: "For Eder,
       tilforn min Ven, og nu min Dommer, skal jeg nu bekjende en  Brøde, som jeg uden for al Tvivl har begaaet! men som jeg
       dog ikke er mig fuldkommen bevidst -" (jeg studsede, og vidste ikke,
       hvor han vilde hen, eller om han talte med god Samling; thi jeg havde nu belavet mig paa en
       reen og uforbeholden Tilstaaelse) - "forstaae mig ret! og læg
       Mærke til min Tale! At jeg har slaget den ulykkelige Karl med Spaden, det veed jeg,
       og har frit ud tilstaaet - om det var med Fladen eller Eggen, kunde jeg i min
       hæftige Forbittrelse ikke sandse - at han da faldt, og løb
       bort - see, det er Alt, hvad jeg veed med sandselig Vished. Resten - Gud
       bedre det! - har jo fire Vidner seet, nemlig at jeg hentede Liget, og begrov det;
       og at det i Gjerningen maae være saa, er jeg nødsaget til at troe; I
       skal høre mine Grunde!""Tre eller fire Gange tilforn i mit Liv er det vederfaret mig, at jeg har
       været Søvngjænger. Den sidste Gang - det kan nu
       være ni eller ti Aar siden - skulde jeg den kommende Dag holde en
       Liigprædiken over en Mand, som paa en pludselig og elændig Maade var
       kommen af Dage. Jeg var forlegen for en Text, da de Ord af en Viismand hos de gamle
       Græker: ""priis Ingen lykkelig, før han
       døer!"" faldt mig ind. At tage en Hednings Sentents til Text
       i en christelig Tale, vilde ikke gaae an; men det forekom mig og, at den samme Tanke med
       omtrent de samme Ord skulde findes et Sted i den hellige Skrivt. Jeg ledte og ledte, og kunde
       ikke hitte Stedet. Det var silde, jeg var af andet Arbejde meget træt;
       klædte mig derfor af; gik tilsengs, og sov ind. Da jeg om Morgnen vaagner, og
       sætter mig til mit Skriverbord, for at vælge en anden Text, og nedskrive
       et Udkast til Talen, seer jeg til min store Forundring, foran mig paa Bordet skrevet med
       store Bogstaver paa et Blad Papiir: ""Priis Ingen
        lykkelig, før hans Endeligt kommer! Syrach det 11te Capitel, 34te
        Vers;"" men ikke dette alene, ogsaa en Liigprædiken,
       kort, dog saa vel udarbejdet som nogen; - og alt Dette med min egen Haand. I
       Kammeret havde intet Menneske været; thi for Døren havde jeg indvendig
       trukket en Skodde, da Laasen var forslidt, og kunde springe op af sig selv, naar det
       blæste; gjennem Vinduet kunde ligesaalidt Nogen være kommen; thi det var
       om Vinteren, og Rammen frossen fast til Karmen. Nu vidste jeg, hvo der havde skrevet
       Prækenen, ingen Anden, end mig selv; det var dengang kun et halvt Aars Tid siden,
       jeg i en saadan synderlig Tilstand om Natten var gaaet ind i Kirken, og havde hentet et
       Lommeklæde, som jeg om Aftenen mindedes bestemt at have ladet ligge i min Stoel bag
       Alteret. Seer I nu, Kjere! da de tvende Vidner 
       afgave deres Forklaring idag for Retten, randt mig pludselig dette mit
       Søvngjængerie ihu; og tillige mindedes jeg, at Morgenen efter at Liget
       var nedgravet havde jeg undret mig over, at finde min Sloprok ligge paa Gulvet indenfor
       Døren, da jeg dog hver Aften bestandig hang den paa en Stoel udenfor min Seng;
       hvilket indtil dette Øjeblik igjen var gaaet mig af Glemme. Det ulykkelige Offer
       for min ustyrlige Vrede maae altsaa være faldet død om i Skoven, og jeg
       i min drømmende Tilstand have seet dette, og søgt ham der. Ja, Gud
       være mig naadig! det er - det maae være saa."Her taug han; holdt Hænderne for Øjnene, og græd bitterlig.
       Men jeg var yderst forbauset og fuld af Tvivlraadighed. Jeg havde stedse troet, at den
       Myrdede var død paa Stedet, og begravet der, hvor han faldt; ihvorvel det syntes
       mig sært, om Præsten ved Dagen skulde have fuldført dette
       Arbejde, uden at Nogen havde mærket det, samt at han dertil skulde havt
       Aandsnærværelse nok. Dog - tænkte jeg saa igjen
       - Nøden har tvungen ham; han har kun i en Hast løselig
       bedækket Liget, og siden om Natten gravet det dybere ned. Nu sige de to sidste
       Vidner: at de have seet ham bære en Sæk fra Skoven; det var mig strax
       højst paafaldende, og flygtig opstod den Tanke, om ikke dette Vidnesbyrd kunde
       staae i Modsigelse med de forrige, og Mandens Uskyldighed derved begynde at opklare sig. Ak
       desværre! nu stemmer det Hele alt for godt, og hans Brøde er udenfor
       mindste Tvivl. Alene den besynderlige Vending, han giver Sagen, forundrer mig: at han har
       begaaet hele Gjerningen, er vist; men om den sidste og uvæsentligste Halvdeel er
       udført i vaagen eller drømmende Tilstand, det er det eneste Uvisse.
       Præstens Udsagn fra først til sidst, hans ganske Adfærd
       bærer Sandhedens Præg, ja for dens Skyld opgiver han villig sit Liv; dog
       noget Lidet af Æren kæmper han maaskee nu for at bjerge? eller
       - maaskee han ogsaa her er Sandheden tro? Et saadant Nattegængerie er
       ikke uden Exempel, ligesaalidet som at et Menneske kan løbe saalangt med Ulivs
       Saar.Han gik atter nogle Gange hastig op og ned ad Gulvet; derpaa stod han stille foran mig, og
       sagde: "I har nu her mellem Fængslets Mure annammet min Bekjendelse; jeg
       veed, at eders Mund skal fordømme mig; men hvad siger eders
       Hjerte?" - "Mit Hjerte," svarede jeg -
       det var knap, jeg for Beklemmelse kunde tale - "mit Hjerte lider
       usigeligt, og vilde gjerne briste i dette Øjeblik, naar det derved kunde frelse
       Eder fra en skrækkelig og vanærende Død -
       " (jeg turde jo ikke  nævne
       det sidste Redningsmiddel, Flugten). - "Det kan I ikke,"
       faldt han hurtigt ind: "mit Liv er forbrudt, min Død er
       retfærdig, og et advarende Exempel for alle Efterlevende. Men lov mig, at I ikke
       vil slaae Haanden af min arme Datter - jeg havde engang tænkt at give hende i din Barm -" (her
       aftørrede han de atter frembrydende Taarer) -"dette
       skjønne Haab har jeg selv forstyrret; I kan ikke ægte en
       Misdæders Barn, men lov mig, at I vil sørge for hende, som en anden
       Fader!" Med stor Bedrøvelse og under mange Taarer gav jeg ham min
       Haand. - "I har vel Intet hørt fra min Søn
       fornyelig?" tog han igjen tilorde: "jeg vil ogsaa haabe, at han bliver
       uvidende om denne Elændighed til Alt er forbi - jeg kan ikke taale at see
       ham." Her skjulte han sit Ansigt i sine Hænder; vendte sig om, og
       støttede sin Pande mod Væggen - han hulkede som et Barn.Det varede Noget, inden han blev istand til at tale: "Nu Kjere!"
       sagde han da, "forlad mig nu! og lad os ikke see hverandre, før i den
       strænge Retfærdigheds Huus! Og - viis mig dette sidste Venskab!
       lad det skee snart - endnu imorgen! jeg længes efter Døden;
       thi jeg haaber, for Jesu Skyld, den skal vorde mig en Indgang til et bedre Liv, end dette
       nærværende, der nu ikke har Andet at yde mig, end Kval og
       Forfærdelse - gaae, min kjere, medlidende Dommer! lad mig afhente til
       Thinget imorgen! og send endnu idag Bud efter Hr.  Jens i
       Aalsøe! han skal berede mig til Døden - Gud være
       med Eder!" - Han rakte mig sin Haand med bortvendt Aasyn; jeg tumlede ud
       af Fængslet - jeg var som bedøvet, ja hartad uden Bevidsthed.Jeg skulde maaskee have redet lige hjem, uden at tale med Datteren, var hun ikke selv
       tæt udenfor Fængslet kommen mig imøde. Hun maatte kunne
       læse Dødsdommen i mit Ansigt; thi hun blegnede, og greb fat om begge
       mine Arme. Hun saae til mig, som om hun skulde tigge sit Liv; spørge kunde hun
       ikke, eller torde hun ikke. "Flye! flye! og red eders Fader!" var det
       Eneste, jeg mægtede at fremføre.Jeg kastede mig paa min Hest, og var her hjemme længe før jeg vidste
       det. - Altsaa - imorgen!Dommen er afsagt. Han hørte den med større Standhaftighed, end den
       besad, som oplæste Samme. Alle Nærværende, undtagen hans
       haardnakne Fjende, udviste ogsaa stor Medlidenhed; nogle hvidskede endog, at den var streng
       - ja tilvisse streng! den skiller eet Menneske  ved Livet, og tre foruden ved Livslykke og Sindsro. Den barmhjertige
       Gud være mig en naadigere Dommer, end jeg Synder tør være mod
       mit Medmenneske!Hun har været her - hun fandt mig paa Sygelejet - der er
       ingen Redning længere - han vil ikke flygte.Slutteren var vunden; Fiskeren, et Sødskendebarn til hendes salige Moder, havde
       lovet at føre dem til Sverrig, og havde sin Sejlsbaad tilrede; men den angergivne
       Synder var ikke til at overtale. Han vil ikke unddrage sig Retfærdighedens
       Sværd, forhaabende, at han ved sin og Jesu Død skal vinde sig en bedre
       Retfærdighed hisset. - Hun forlod mig ligesaa
       trøstesløs, som hun var kommen; men uden et eneste umildt Ord.
       - Gud naade hende, Stakkel! hvorledes skal hun overvinde den forfærdelige
       Dag? Og her ligger jeg, syg til Legem og Sjæl - kan hverken
       trøste eller hjælpe - Sønnen bliver borte.Farvel! - Farvel mit Hjertes trolovede Brud! farvel for denne usselige Verden,
       til vi mødes engang i en bedre!Snart maaskee; thi jeg føler, at Døden har mig fat -
       maaskee gaaer jeg did, førend den, mit grumme Embede tvang mig til at henskikke."Farvel, min Hjerteven!" sagde hun jo: "jeg forlader Eder
       uden Nag; thi I gjorde kun eders strænge Pligt; men nu farvel! for vi sees aldrig
       meer." - Hun gjorde Fredens Tegn over mig - Gud
       skjænke mig dog snart den evige Fred!Gud! hvor vil hun hen? hvad har hun isinde? Broderen er ikke kommen - og imorgen
       - paa Ravnhøj.*(Her findes Herredsfoged Erik Sørensens Dagbog pludselig
       afbrudt; men til denne, ligesaa sandfærdige som skrækkelige Begivenheds
       nærmere Oplysning og Fuldstændiggjørelse, anfører
       herefter den daværende Nabopræst i Aalsøe hans skrivtlige Optegnelse. Skulde ellers nogen Læser ville
       drage disse Actstykkers Ægthed i Tvivl, da tør han dog ikke tilligemed
       Indklædningen forkaste det Væsentlige af Historien, som -
       desværre! er alt for sand. Sagnet, som endnu stedse i hele Omegnen levende
       vedligeholder * Den Banke paa Aalsøe Mark,
        ved Grennaae, hvor Præsten Søren Qvist blev halshuggen, hedder endnu saaledes. sig, lægger ydermere til: at just denne
       tragiske Begivenhed gav Anledning til, at Delinqventsager for Eftertiden blive foretagne ved
       alle Instantserne; Lovkyndige maae vel da kunne fastsætte Tidspunctet for
      Samme).B. Aalsøe Præstes Optegnelser.I min Embedstids det syttende Aar tildrog sig her i Nabolauget den Begivenhed, som betog
       Alle med Skræk og Forfærdelse, og geraadede vor geistlige Stand til stor
       Tort og Blusel, idet Præsten i Vejlbye, den vellærde Hr. Søren Qvist, udi Vrede slog sin Tjenestekarl død,
       og begrov ham derpaa om Natten i sin Hauge. Han blev efter foregaaende retlig
       Undersøgelse overbeviist om denne gruelige Gjerning, saavel ved Manges Vidnesbyrd
       som og ved egen Bekjendelse, og derfore dømt til at have sin Hals forgjort.
       Hvilken Dom i mange tusinde Menneskers Overværelse blev exeqveret her paa
       Aalsøe Mark.Den Henrettede, hvis Sjælesørger jeg tilforn havde været,
       forlangte mig til at besøge sig i Fængslet. Og maae jeg med Sanden sige:
       at jeg aldrig haver meddeelt det hellige Sacramente til Nogen mere vel beredt, angergiven og
       fuldtroende Christen. Han erkjendte selv med inderlig Ruelse, at han havde vandret i
       kjødelig Sikkerhed, og været et Vredens Barn, hvisaarsag Gud hengav ham
       i Synd og Sindsforhærdelse, ydmygede ham dybt, og gjorde ham meget
       elændig, at han atter kunde oprejses ved Christo. Han beholdt sin Frimodighed lige
       til det Yderste, og holdt paa Retterstedet til det omstaaende Folk en Tale fuld af Kraft og
       Salvelse, hvilken han i sine sidste Dage havde udarbejdet i Fængslet og
       lært udenad. Den handlede om Vrede og dens skrækkelige Følger,
       med bevægelig Anvendelse, paa ham selv, og den grumme Misgjerning, hvortil Vrede
       havde forledt og henrevet ham. Textens Ord vare tagne af Jeremiæ
       Begrædelses Bog 2 Cap. 6 Vers: "Han har
        beskæmmet Præsten i sin Vrede." - Derpaa
       afklædte han sig, bandt selv for sine Øjne, og knælede med
       foldede Hænder; og som jeg havde udtalt de Ord: "vær
       trøstig, kjere Broder! idag skalt Du være med Frelseren i
       Paradiis!" faldt hans Hoved for Mestermandens Sværd.Hvad der gjorde ham Døden beedsk, var Tanken om hans tvende  Børn, af hvilke den ældste,
       Sønnen, var fraværende - som Man troede i
       Kjøbenhafn - men, som vi siden erfarede, i Lund; hvorfor han ogsaa
       først ankom hertil den samme Aften, som Faderen om Morgenen havde betalt Syndens
       Sold. Datteren, som, sig selv og sin Kjereste til ydermere Hjertesorg, stakket tilforn havde
       været trogivet til Herredsfogden, tog jeg af Barmhjertighed i mit Huus, hvor hun
       mere død end levende blev henbragt aarle om Morgenen, da hun havde taget Afsked
       med Faderen, hvem hun med datterlig Ømhed havde plejet udi Fængselet.Da jeg kom tilbage fra den tungeste Gang i mit Liv, fandt jeg hende temmelig rolig og
       sysselsat med at tilberede den Henrettedes Jordeklæder (thi det var tilladt, at han
       maatte vorde begravet i christen Jord, dog udi al Stilhed). Hun græd ikke mere; men
       hun talte heller Intet. Jeg taug ogsaa; thi hvad skulde jeg sige hende? og var jeg ikke selv
       bespændt med mørke Tanker?En Timestid derefter kom min Vogn med Liget, og kort herpaa foer en ung Mand paa en Hest
       ind i Gaarden - det var Sønnen. Han kastede sig over Faderens
       afsjælede Legeme og derpaa i Søsterens Arme; begge Sødskende
       holdt hverandre længe omfavnede; men ingen af dem kunde faae et Ord frem.Om Eftermiddagen lod jeg kaste en Grav ligeudenfor Vaabenhuusdøren til
       Aalsøe Kirke; der nedlagdes i den tause Midnatstund de jordiske Levninger af den
       forhenværende Præst i Vejlbye. En Sandsteen, hvorpaa er udhugget et Kors,
       og som jeg først havde ladet forfærdige til mig selv, bedækker
       Graven, og minder enhver Kirkegænger om den Ulykkeliges dybe Syndefald, og den
       menneskelige Naturs Fordærvelse, samt om Syndens eneste Frelse ved Christi Kors.*Næste Morgen vare begge faderløse Sødskende plat
       forsvundne, og haver intet Menneske siden kunnet høre eller spørge det
       Mindste til dem. Gud maae vide i hvilken Afkrog de have skjult sig selv for Verden.Herredsfogden skranter bestandig, og troes ikke at leve. Jeg selv er saare betagen af
       Sorrig og Kummer, og tykkes mig Døden at maatte være det
       højeste Gode for os Alle tilhobe.Gud gjøre imod os efter sin Viisdom og Barmhjertighed! * Stenen
        ligger endnu den Dag idag paa samme Sted. Herre! hvor urandsagelige ere dine Veje!I min Embedstids otte og tredivte Aar, og een og tive efter at min Naboepræst,
       Hr. Søren Qvist i Vejlbye, var bleven sigtet,
       dømt og henrettet for et Mord paa een hans Tjenestekarl, hændte det sig:
       at en Stodder kom her i Præstegaarden. Han var en gammelagtig Mand med et
       graaagtigt Haar, og gik ved en Krykke. Ingen af Tyendet var just tilstede, jeg gik derfor
       selv ud i Kjøkkenet, for at give ham et Stykke Brød; og spurgte jeg ham
       da, "hvorfra han var?" Han sukkede og svarte: "ingensteds
       fra." Jeg spurgte derpaa om hans Navn; han sukkede atter, saae sig frygtsom
       omkring, og sagde: "de har kaldt mig Niels
       Bruus." Det foer i mig, og jeg sagde: "det er et grimt Navn;
       saaledes heed ogsaa En, der blev slaget ihjel her omkring, for en Snees Aar
       siden." Han sukkede endnu dybere, og svarte: "det var ikke saa godt,
       jeg havde døet dengang; det har bekommet mig ilde, at jeg rømte ud af
       Landet." Haaret rejste sig paa mit Hoved, og jeg tog til at ryste af
       Forfærdelse; thi nu tyktes mig, at jeg grandgivelig skulde kjende ham igjen; tilmed
       var det, som om jeg saae den livagtige Morten Bruus for mig, hvem jeg
       tre Aar iforvejen kastede Jord paa. Jeg ryggede mig tilbage, og slog et Kors for mig; jeg
       tænkte det var et Gjenfærd. Men han satte sig paa
       Skorsteensskjødet, og sagde: "Herre Gud, Fa'er! jeg hører,
       min Broder Morten er død. Jeg var ved Ingvorstrup; men den
       nye Mand gjennede mig væk - lever min gamle Huusbond, Præsten i
       Vejlbye?" - Nu faldt det som Skjæl fra mine Øjne,
       og jeg ahnede strax Sammenhængen i hele den gruelige Historie; men jeg var saa
       fornummen, at Mælet i nogle Minutter var mig formeent. "Ja"
       sagde han saa, og beed graadig paa Brødet, "det var Mortens Skyld Altsammen - men kom Præsten ellers i
       Fortred?" - "Niels!Niels!" raabte jeg i mit Hjertes Skræk og Afskye,
       "Du har en blodig Synd paa din Samvittighed; for din Skyld har den uskyldige Mand
       maattet lade sit Liv for Bøddelens Haand." Brødet og Kjeppen
       drattede fra Stodderen, og selv havde han nær segnet om i Ilden. "Gud
       forlade Dig, Morten!" stønnede han,
       "det meente jeg ikke - Gud forlade mig min store Synd! - men
       det er dog vel kun saa, I vil rædde mig? - Jeg har nu vandret herind lige
       fra langt ude paa hiin Side Hamborg, og ikke hørt et Ord herom. Der har heller
       Ingen kjendt mig førend Fa'er, og jeg ikke aabenbaret mig for nogen Anden; men da
       jeg kom igjennem Vejlbye, og spurgte om Præsten var levende, svarede de:
       Ja." "Det er den nye" sagde jeg, "men ikke den,
         som I og jer ugudelige Broder har skilt ved
       Livet." Da begyndte han at slaae Hænderne sammen og hyle og give sig,
       saa jeg vel mærkede: at han kun havde været et blindt Redskab i
       Djævelens Haand; ja jeg begyndte endmere, inderlig at ynkes over ham. Og tog jeg
       ham derfor ind med mig i mit Studerekammer, talte til ham nogle trøstelige Ord, og
       fik da hans Sind saavidt i Rolighed, at han i Stødemaal forklarede og udlagde mig
       alle Ting i dette Helvedes Skarnstykke.Broderen Morten - en Belials Mand - fattede et
       dødeligt Had til Hr. Søren i Vejlbye fra den Tid af, han
       nægtede ham sin Datter til Hustrue. Saasnart derfor Præsten var bleven
       skilt ved sin forrige Kudsk, fik han sin Broder til at lade sig fæste i dennes
       Sted. "Og pas nu vel paa" havde han sagt til Niels, "naar Lejlighed falder, saa ville vi spille den sorte Mand et Puds,
       og det skal ikke blive din Skade." Niels, som var stiv og
       studs af Naturen, og dertil ophidset af Morten, kom snart i Klammerie
       med sin Huusbond; og saasnart han havde faaet den første Tugtelse, glemte han ikke
       at melde det paa Ingvorstrup. "Lad ham nu slaae Dig eengang til" havde
        Morten sagt, "saa skal han faae det betalt; kom strax til
       mig, og lad mig det vide!"Da var det han yppede Kiv med Præsten i Haugen, og løb derpaa uden
       Ophold til Ingvorstrup. Brødrene mødtes udenfor Gaarden. Niels fortalte det passerede. "Har Nogen seet Dig paa Vejen
       herhid?" spurgte Morten; Niels meente nej. "Saa
       skal vi," sagde Morten, "jage ham en
       Forskrækkelse ind, han ikke skal forvinde de første fjorten
       Dage." Nu blev Niels ført hemmelig ind paa
       Gaarden, hvor han holdt sig skjult til Aften. Saasnart Alle vare til Ro, gik de samlede hen
       til et trebundet Markeskjæl, hvor der tvende Dage tilforn var nedgravet Liget af en
       Karl paa Niels's Alder, Størrelse og Udseende. (Han havde
       tjent paa Ingvorstrup, og der hængt sig selv, som der mumledes om, af Desperation
       over Bruusens tyranniske Behandling og Trusler; hvorvel Andre sagde,
       det var af Kjerestesorger.) Dette Liig grove de op igjen, hvor nødig end Niels vilde; men Broderen tvang ham - og slæbte det
       hjem til Gaarden; thi det var tæt derved. Nu maatte Niels
       afføre sig alle sine Klæder; dem Liget, Stykke for Stykke, igjen
       iklædtes; endogsaa en Ørenring blev taget med. Derpaa gav Morten den Døde et Hug over Ansigtet med en Spade, og eet i
       Tindingen, og forvarede ham saa i en Sæk til næste Aften. Da bar de
       Sækken til Skoven, som ligger tæt ved Vejlbye.Niels havde vel flere Gange adspurgt Broderen, hvad han havde isinde,
       og hvad alle disse Anstalter skulde til; men denne havde bestandig svaret: det
       behøver Du ikke at kjære Dig om - det faaer at være
       min Sag." I Skoven siger Morten til ham: "nu skal Du hente mig een af
       Præstens daglige Kjoler, helst den lange grønne, jeg har seet ham gaae
       med om Morgenen!" Niels svarede: "Det
       tør jeg ikke, for de hænge i hans Sovekammer." -
       "Saa tør jeg selv" siger Broderen; "og gaae nu
       din Vej, og kom her aldrig meer! her har Du en Pung med hundrede Daler. De holde vel ud, til
       Du kan faae Dig en Lejlighed i Sønden, men langt borte! hører Du! hvor
       Ingen kjender Dig. Giv Dig et andet Navn, og sæt aldrig din Fod mere paa dansk
       Grund. Gaae om Natten, og hæl Dig i Skoven om Dagen; og her er Madposen, jeg tog
       med fra Gaarden; den kan føde Dig, til Du kommer ud af vor Konges
       Landemærker. Skynd Dig nu, og kom her ikke igjen, saafremt Du har dit Liv
       kjert."Niels adlød, og dermed skiltes Brødrene ad, ej
       heller saae de hverandre siden fra den samme Dag af. - Den Rømte havde
       døjet meget Ondt i fremmede Lande, var bleven hværvet til Soldat, havde
       tjent i mange Aar, og været i Krig, hvor han mistede sin Førlighed.
       Fattig, svag og ussel fik han isinde at søge sin Fødestavn, og havde
       under megen Nød og Besværlighed fægtet sig igjennem.Saaledes lød i Korthed det fatale Menneskes Beretning, om hvis
       Sandfærdighed jeg desværre ikke kunde bære Tvivl. Og blev det
       mig altsaa klart, hvorlunde min ulykkelige Medbroder var falden som et Offer for den
       nedrigste Ondskab, for sin Dommers og for Vidnernes Forblændelse, og for sin egen
       lettroende Indbildningskraft. Ak! hvad er dog et Menneske, at det tør opkaste sig
       til Bloddommer over sin Lige? Hvo tør dog sige til sin Broder, Du est skyldig at
       døe? Kun Gud hører Hævnen til; kun den, som giver Livet,
       tør alene give Døden. Han lønne Dig nu ogsaa hisset for den
       bittre Martyrdød, Du her maatte lide, med det evige Livs uendelige
       Glæde!Jeg fandt mig ikke beføjet til at angive den sønderknuste og
       angergivne Synder, saameget mindre som Herredsfogden endnu levede, hvem det vilde
       være en Grusomhed at oplyse om hans skrækkelige Vildfarelse,
       før han vandrede heden, hvor Alt det skal komme for Lyset, der endnu er skjult for
       vore Øjne. - Jeg stræbte derfor langt hellere at yde den
       Tilbagevendende Religionens Trøst, og formanede ham dernæst paa det
       alvorligste til at fordølge sit Navn 
       og den hele Begivenhed for alle Mennesker. Jeg lovede ham paa dette Vilkaar Huuslye og Pleje
       hos min Broder, som boer i en langtfraliggende Egn.Næste Dag var en Søndag. Da jeg sildig mod Aften kom hjem fra mit
       Annex, var Stodderen borte; men inden det blev Aften den følgende Dag, var
       Tildragelsen bekjendt over hele Nabolauget. Dreven af sin urolige Samvittighed havde han ilet
       afsted til Rosmus, og fremstillet sig som den rette Niels Bruus for
       Herredsfogden og alt Tyendet i Gaarden. Herredsfogden fik en Rørelse, og
       døde inden Ugens Ende; men Niels Bruus fandtes Tirsdag
       Morgen liggende død udenfor Aalsøe Kirkedør, paa den salige
        Søren Qvists Grav.