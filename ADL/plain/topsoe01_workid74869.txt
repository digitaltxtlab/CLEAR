POLITISKE PORTRÆTSTUDIER (1878)LEHMANN OG CLAUSENMan har sagt, at kun den romerske Privatrets Indtrængen i de nyere
							Folkeslags Retsforfatninger danner et værdigt Sidestykke til hin
							uimodstaaelige Bevægelse, som har bragt de europæiske Stater til hos sig
							at optage og omdanne Grundtankerne i den engelske Statsret: de
							konstitutionelle Ideer.Det hører til vor juridiske Børnelærdom, at dansk Ret i en ualmindelig
							ringe Grad lod sig paavirke af Romerretten og holdt sig fast paa den
							nationale Udviklings Grund; men helt anderledes er det gaaet med de
							konstitutionelle Lærdomme; de moderne Danske have ikke viist sig saa
							konservative som deres middelalderlige Forfædre, og de Selvfølelsen
							smigrende konstitutionelle Ideer maa have ligget bedre for os end de
							romerretlige Begreber. Disse Ideer have hos os foretaget en nem
							Invasion, »en militær Promenade«, hvor der ikke engang blev leveret
							noget egentligt Slag, og i den nyere Form, de nu have antaget eller ere
							i Færd med at antage, have de vedblivende udvidet deres Territorium. I
							denne nye demokratiserede Form møde de ganske vist en Modstand, som
							tegner til at blive stærk, men saaledes var det ikke i Begyndelsen.I kritiske Betænknings-Tider som de nuværende kan man ikke lade være til
							en vis Grad at forundre sig over, hvor overordentlig let det Hele
							dengang gik til, og de værdifulde Bidrag til Belysning af Stemninger og
							Tilstande i vore Fædres Danmark, der efterhaanden fremkomme som ledende
							Mænds literære Efterladenskaber, øge paa en vis Maade Forundringen.Hvor overraskende spredte ere i Virkeligheden ikke Antydningerne af nogen
							stærk politisk Vækkelse, af noget energisk Begjær efter udstrakt Frihed!
							En længe næret almindelig Trang hertil synes der ikke at kunne være Tale
							om, en kraftig frembaaren Forlængsel efter et fuldkomment nyt politisk
							Liv vaktes hos den store Flerhed først i selve 1848; før dette Tidspunkt
							havde den kun ret til Huse i mindre og ingenlunde hurtig voxende Kredse,
							og udenfor disse fandtes kun en temmelig mat Velvillie for de nye Ideer,
							Ligegyldighed eller Uvillie imod det oppositionelle Røre. Og de
							intelligente Kredse vare ingenlunde enige.Kan Nogen paavise en »Hovedstrømning« i vor store Literaturperiode, der
							bærer henimod politisk Frihed, end sige imod Radikalisme af
							nogensomhelst Art? Der lader sig end ikke paavise en lille Biflod.Ganske vist tro vi for vort Vedkommende paa ingen mulig Maade, at man i
							Skjønliteraturen vil kunne aflæse alle Tidens Bevægelser, en
							Betragtning, der forekommer os i høj Grad doktrinær, men den dybe
							Tavshed hos vore store Digtere, det Faktum, at de næsten slet ikke have
							Noget at sige om denne Sag, endsige blive dybt grebne af den, synes os
							dog med Sikkerhed at tyde paa, at denne aandelige Bevægelse ikke har
							været stærkt betagende. Ja, man vil hos dem snarere træffe fjendtlige
							Udfald imod de Mennesker, der interessere sig for »Budgetforvaltning« og
							andre kjedsommelige »statistiske« Problemer, eller Persifflering af
							Folkemøder og de Helte, der kaste sig over det Almene og føle Trang til
							at applauderes paa Folkemøder og i offentlige Forsamlinger, end man vil
							finde Hymner til Friheden eller længselsfulde Suk efter nogen Befrielse,
							af hvad Navn nævnes kan. Og nu vore egentlige politiske Digtere: det var
							ikke den liberale Del af den politiske Bevægelse, som indgav dem deres
							bedste Inspirationer, og vore faa »harniskklædte Sonnetter« ere brave
							Krigsmænd, der vide, hvad Orden og Disciplin er. Selv hvor Frihedsrøret
							virkelig var vakt stærkt og inderlig, vare de politiske Reformønsker
							meget moderate, og den politiske Oppositionsaand havde ikke nogen særlig
							voldsom og ubændig Karakter.Der var nok en Gang en Mand, om hvem det blev sagt, at han kunde ryste en
							Trone, men denne Mand faldt ud til at være Algreen
								Ussing, og den »Fortvivlelsens Selvhjælp«, som Kjøbenhavns
							brave og satte Borgerrepræsentanter med Etatsraad Hvidt, Etatsraad og Bankdirektør Hvidt, i Spidsen saa nødig vilde drives til, da Krisens Bølger gik
							højest, var jo kun en stilistisk Bevægelse. Adressens Affatter, Orla Lehmann, har selv oplyst, at man ikke mente
							Andet dermed, end at »det nu var Alvor«.Anderledes med det nationale Spørgsmaal. Det havde en stærkere Magt over
							Sindene. Dets Rejsning og Udbredelse var bleven
							forberedt i vor æsthetiske Periode. Oehlenschläger havde hejset de Silkesejl i gyldne Raa, som
							Nationalitetsbegejstringens Stormvind kunde tage Fang i, for at give vor
							Snekke Fart, og vore Digtere havde sunget ind i os, hvad Dansk og
							Danskhed var, længe før Spørgsmaalet blev rejst i den slesvigske
							Stændersal. Selv Ploug, vor politiske Digter ex professo og en af de praktisk politiske
							Ledere, finder sine bedste Sange ved den skandinaviske Side af den
							nationale Ide; han digter ingen dansk Marseillaise, men hans uvisnelige
							politiske Sang er: »Længe var Nordens herlige Stamme«.Hvor gjennemvævede de nationale Bevægelser vare med hin Digterperiodes
							Inspirationer, ses af Aanden og Tonen i Krigssangene og Talerne fra
							1848. Vor nationale Renaissance lyder overalt i dem. Middelalderens
							Bedrifter og Stordaad bryder man sig slet ikke om, men et Pust af »Hakon
							Jarl« trænger ind selv i Tschernings
							krigsministerielle Sprog.Men at det iøvrigt kun var indirekte, at vore store Digtere greb ind i
							den politiske Proces, at de ikke heller forherligede selve den nationale
							Bevægelse ved at stemme Harperne til dens Pris som saadan, ses alene
							deraf, at de ikke skrev nationale Krigssange; det overlod de til de
							Yngre, og for de Ældres Opfattelse er det ganske betegnende, naar Hauch i et Brev fra 1848 til Ingemann anser det for nødvendigt at fortælle om Oehlenschläger, at han »er begejstret for den
							danske Sag«. »Men«, hedder det, »Ulykkerne og Smerterne skyder han fra
							sig.«Hvorledes de to Hovedideer i den politiske Bevægelse,  den liberale og den nationale, forholdt sig,
							viser sig naturligvis særlig tydelig paa det egentlige politiske Forum.
							De politiske Reformideer vare dem, der først sysselsatte Stænderne, og
							Ønsket om disses Forening i 1838 var det første Skridt, der gik ud paa
							en væsentlig Omordning af den Indretning, der var given, og baade mere
							almene politiske og mere reale og praktiske Reformspørgsmaal vedblev at
							sysselsætte dem; men disse Spørgsmaal øvede dog næppe nogen egentlig
							beherskende og betagende Virkning paa Sindene. Landboreformerne satte
							nok deres eget Publikum i stærk Bevægelse, men de andre Spørgsmaal
							drøftedes paa temmelig abstrakt og koldsindig Vis.Det nationale Spørgsmaal slog anderledes op i Flammer, da det først havde
							fænget, hvad der jo tog nogen Tid hos disse rolige Mennesker, som
							naturligvis ogsaa savnede et klart politisk Blik for dets Betydning. Det
							er ret oplysende, at da Andragendet af 1838 om Stændernes Forening
							forhandledes i Roskilde, viste der sig ikke nogen Erkjendelse af, at en
							lignende Forening af Hertugdømmernes Stænder vilde være fordærvelig, og
							det selv ikke efterat Ørsted havde fremdraget
							dette Punkt som en Modgrund. Et Par Aar senere begyndte Forestillingerne
							herom dog at klares, og i de Petitioner, der 1840 strømme ind til
							Stænderne til Fordel for besluttende Stænder og i Særdeleshed for
							Skattebevillingsret, findes der Ønsker om en for Danmark og Slesvig
							fælles Forsamling. De brave Stænder fralægge sig dog baade i Roskilde og
							i Viborg slige krasse Ideer som at indlemme Slesvig i Danmark og hævde
							den slesvigske Selvstændighed. Man nøjes med et Ønske om, at der »kunde
							træffes en Forbindelse mellem de fælles danske og de slesvigske Stænder
							til Overvejelse af de almindelige nationale og navnlig de finansielle Anliggender«. Da Røret i Fyrretyverne
							bliver stærkere og ogsaa trænger ind til de »forstandige og kyndige
							Mænds« Forsamlingssale, er Roskildeforsamlingen dog meget
							tilbageholdende, og der rejses i 1844 stærk Modstand imod at vedtage en
							Petition til Kongen i Sprogsagen; man vilde ikke blande sig i Slesvigs
							indre Anliggender.Men efterhaanden som det nationale Spørgsmaal blev  brændende, oppe i Fyrretyverne, tog det dog
							utvivlsomt Løvens Part af Interessen og Sympathierne fremfor
							Forfatningsspørgsmaalet. Ja, Forholdet imellem disse to Tanker bragte en
							Spaltning i Oppositionen, og den nationale Retning viste sig at være
							ubetinget stærkest. Dens Hovedorganer vare Fædrelandet, Dansk Folkeblad og Dansk
								Ugeskrift. Den anden, langt mindre Fraktion af Oppositionen
							stillede Frihedsideerne som Nummer Et og havde et vist kosmopolitisk
							Anstrøg; dens Tilhængere frygtede noget for, at de nationale Spørgsmaal
							skulde skade vor indre Udvikling og styrke Regeringens Stilling. De
							opmuntrede til at vente Grænsespørgsmaalets Ordning af de politiske
							Reformer. Deres Organ var Kjøbenhavnsposten, som
							iøvrigt har den politiske Honnør allerede dengang at have foreslaaet at
							lade en Afstemning afgjøre Grænsespørgsmaalet. Før i den sidste Tid af
							Christian den Ottendes Regering fik denne sidste Retning dog ikke nogen
							Styrke. Men ligesom den nationale Bevægelse hele Tiden havde viist sig
							langt mere stemmende med Folkets Anlæg og Ønsker end den liberale og
							langt mere vækkende og oplivende end denne, saaledes var det ogsaa i
							Afgjørelsens Øjeblik den nationale Begejstring, Ønsket om at sikre
							Danskhedens Ret, der drev Kilen i det gamle System; det politiske
							Systemskifte fremtræder i selve Martsprogrammet som Midlet for det
							Nationale og ikke som Maalet i og for sig. Det var den nationale
							Begejstring, der slog Slaget i 1848, og Frihedsbegejstringen fulgte kun
							i dens Spor, dækket og fremhjulpen af den.De Mænd, der bare den begyndende, moderate Frihedsbevægelse, vare af
							meget forskjellig Størrelse, men af temmelig ensartet Præg. De vare af
							forskjellig Størrelse, fordi det netop paa Grund af Bevægelsens
							begrænsede Karakter var let for dem, der sluttede sig stærkt til den, at
							blive iøjnefaldende, saa at Smaafolk godt kunde være med.De havde et temmelig ensartet Præg, fordi det laa i Sagens Natur, at vore
							politiske Banebrydere væsentlig kun kunde være refererende, væsentlig
							kun havde at omsætte fremmede Ideer. Medens de smaa Koryfæer blev
							Banebrydere paa smaa Pensa, En paa Tocqueville, en Anden paa  noget af den da saa lidt kjendte Statsøkonomi,
							havde Andre Mere inde og vare ved rigere Evner istand til at omforme og
							tilegne sig det Tillærte med mere Energi og Selvstændighed, men i det
							Væsentlige var det en politisk Oversætterperiode, vi gjennemgik. At man
							iøvrigt ogsaa paa andre Steder skrev Forfatninger ud efter hinanden og
							laante Principper og Systemer med kort Varsel, er en Selvfølge, og
							sikkert er det jo ogsaa, at det ikke hører med til de omdannende Tiders
							Særkjende at tage Hensyn til det Givne og Nedarvede. Det er dog tillige
							en Selvfølge, at ogsaa en politisk Virken af væsentlig overførende Natur
							lader Plads aaben for selvstændig politisk Dygtighed. Pladsen for det
							praktisk politiske Talent findes jo i selve Anvendelsen, i Bearbejdeisen
							og Omsættelsesmaaden af de fremmede Ideer, i Evnen til at kritisere dem
							baade absolut og i Forhold til det Lands Ejendommeligheder og Udvikling,
							hvor de skulle anvendes.Vor første Generation af politiske Ledere bestod kun af dannede, tildels
							endog højtdannede Folk, og de politiske Forestillinger, som udgik fra
							dem, vare, om end ikke hos Alle ligefrem Frugter af den højere
							Aandskulturs Udvikling af Selvstændigheds- og Personlighedsfølelsen og
							Skærpelse af det sammenlignende og kritiske Blik, saa dog prægede af en
							udviklet og diskursiv Dannelses Maadehold og Forsigtighed. J. F. Schouw opgav at
							udgive Dansk Ugeskrift, da et Nummer af det var
							blevet lagt under Beslag og undertrykt af Kancelliet. Som Grund hertil
							angav han, at han ikke frivillig vilde underkaste sig Censur, og »at
							ligge i fortsat Kamp imod Autoriteterne strider saa meget imod min
							Tilbøjelighed og hele Maade at være paa, at jeg ikke heller herpaa kan
							indlade mig« - det var oprigtige Ord, som ogsaa andre Ledere
							kunde have taget til Motto ved kritiske Vendepunkter i deres politiske
							Virksomhed. Det er let nok at finde andre Exempler af det politiske
							Hverdagsliv, der vise, hvorledes de ledende Frihedsmænd opfattede
							Forhold, hvor der var Tale om Anvendelse af liberale Principper. Da
							Studentersamfundet var blevet opløst af Konsistorium, fordi man ikke som
							Ret vilde give dette Adgang til Forsamlingerne,  og da Repræsentanterne i den Anledning havde
							indgivet Klage til Stænderne, talte saavel Schouw som H. N. Clausen Konsistoriums
							Sag, Autoritetens og Myndighedens stive Sag, og da det i 1840 under
							Behandlingen af et gjennem Ussing indbragt
							Andragende til Roskildeforsamlingen fra Trykkefrihedsselskabet kom til
							en ret mærkelig Debat, hvor man rasede imod Oppositionspressen, saa
							istemmede Clausen paa en noget selvretfærdig Maade og bebrejdede den
							»Mangel paa Alvorlighed, Sandhedskjærlighed og Billighed«. Og det var
							den Tids høflige Oppositionspresse, hvor det slemme Fædreland, da det blev Dagblad, skrev sin Programartikel over
							den hellige Augustinus's Ord: »Enhed i det Nødvendige, Frihed i det
							Tvivlsomme, Kjærlighed i Alt«, og det i en Tone,
							der virkelig passede ret vel med dette Valgsprog.Af vore Banebrydere vare kun faa Politikere saaledes, at deres politiske
							Virksomhed var dem det Første og det Sidste. Hos de Fleste var den en
							Interesse ved Siden af andre. Lehmann og Clausen ere betegnende Typer paa disse to
							forskjellige Arter af Politikere.Deres efterladte Skrifter bære tydelige Vidnesbyrd i saa Henseende.
							Medens næsten enhver Side i Lehmanns literære Efterladenskaber er
							gjennemglødet af hans politiske Interesse, refererer Clausen i sine
							Erindringer sin politiske Virksomhed til 1848, - den Del
							altsaa, der skaffede ham hans Navn som Politiker -, omtrent
							paa samme Vis som sin Virksomhed som Eforus for Ehlers Kollegium. Det
							Første springer kun, hvad Skildringens Omfang angaar, frem foran det
							Andet, men omtales ikke med større Ophævelse, ja Præsidiet i Roskilde
							Stænderforsamling omtales snarest mindre sympathetisk end Eforatet i
							Kollegiet.Lehmanns Ildaand luede for Politik, det var hans
							Styrke. Han var ikke nogen overvættes dyb Natur. Han var ikke heller
							nogen klippefast Karakter; det falder f. Eks. noget vanskeligt at
							forstaa, hvorledes han kunde forene det med sin hele Optræden at aflægge
							den Tids Embedsed som Advokat, og det, han selv siger om Lamartine, at hans Storhed var mere baaren af
							Fantasi end af Karakterens Fasthed, 
							passer ret vel paa ham selv. Han var ikke heller nogen overlegen og
							vidtskuende Statsmand. Indadtil lod han sig skuffe af Ufejlbarheden
							eller ialfald den formentlige Uimodstaae lighed i den Folkestemning, som
							havde baaret ham selv op, og udadtil var hans Blik ingenlunde klart og
							skarpt. Han er, og visselig ikke med Urette, indigneret over, at vor
							Udenrigsminister to Dage før Oprørets Udbrud kun havde almindelig
							diplomatisk Faddersladder at betro vor Gesandt i London, men paa det
							mærkelige første Kasinomøde, hvor man saae saa uklart paa den europæiske
							Situation, og hvor Clausen kaldte Frygt for det tyske Forbunds
							Indblanding Spøgelsefrygt, priste Lehmann selv den folkelige, fredelige
							Friheds Sol, der var oprunden over det Europa, som i Virkeligheden saa
							snart efter skulde staa i Brand, og som har holdt sig brændende siden
							hin Tid. Hans egen diplomatiske Mission bragte som bekjendt heller ingen
							Frugt og ingen politiske Laurbær.Men laa det Dybe, Betænkende og Overskuende ikke for Lehmann, saa var det
							Livfulde og Bevægende ham desmere baade i Kjødet baaret og i Klæderne
							skaaret og gav saavel hans Indhold som hans Form sit stærke, ja stundom
							mægtige Præg. Baade det Pikante og Aandfulde og det Energiske og
							Slaaende laa for ham. Alt, hvad der gjør en Skildring livfuld, vækkende
							og tiltalende, kunde han raade over. Havde det været en stærk og
							tiltagende Bevægelse paa Kunstens Omraade, der var gaaet igjennem Verden
							i hans Tid, var Lehmann sikkert bleven Kunstner, naturligvis Maler. Det
							er ganske interessant at se, at han i sine Rejseskildringer ved Synet af
							et dejligt italiensk Landskab udbryder, at ligeoverfor Sligt maa man
							gjøre Vold paa sig selv for ikke at blive »pittore«.Kunstner blev han ikke, men han blev Taler, og Taler saaledes som vi ikke
							have havt nogen Anden. Thi med den rige, malende Form forenede han et
							virkeligt Indhold. Han var opfyldt af en levende og poesifyldt
							Begejstring for store politiske Tanker, som hvis beaandede Præst han
							følte sig, havende Magt og Myndighed i deres Navn. Han var tillige i
							Besiddelse af en fin og omfattende Dannelse og mange  positive Kundskaber, og over dette sit rige
							aandelige Indhold øvede han et let og sikkert Herredømme; det svigtede
							ham aldrig ganske, til hans Tjeneste stod derfor altid et, om end
							ingenlunde udtømmende, dog ofte rigt Fond, og han kunde kaste sine
							lette, glimrende, ildfulde og altid slagfærdige Tropper ud i en
							hvilkensomhelst Bataille, altid med ypperlig Virkning og ofte med
							betagende Kraft. Lehmann kunde paa Fransk være bleven en af hine
							Ministre, som maa regere ved hveranden Time at fare ud paa en Balkon og
							fyre en glimrende og begejstrende Tale af paa Mængden, der er trukken op
							i Gaden. Herhjemme blev han en politisk Prometheus, som ganske vist ikke
							omgikkes synderlig forsigtig med sin Ild og vel affyrede adskilligt
							blændende Fyrværkeri, men som dog forstod at tænde. Han lagde altid
							stærkt paa, saae Alting noget grelt, baade Lyset og Skyggerne, og
							overdrev ofte; det laa mere for ham at gjøre Virkning og faa Ret, at faa
							Andre med, end at granske og undersøge deres Standpunkt, og saa
							drøftende at overbevise. Men Ingen forstod saa straalende at udmale for
							sit Publikum som han. Alt, hvad der var af Adjektiver i det danske
							Sprog, var hans lydige Tjenere og haandgangne Mænd, og derfor sendte han
							heller aldrig et Substantiv af nogen Betydning alene ud i Verden, men
							medgav det altid en adjektivisk Eskorte, saa Ordenes Optog blev en
							straalende Festmarsch.Lehmann var en glimrende Folketaler, og en Folketaler af den bedste og
							fineste Art, men det var ogsaa hans Hovedstyrke. Naar man blader i hans
							efterladte Skrifter, i hvilke der ogsaa findes adskillige af hans Taler,
							ser man tre store Taler: om Grundloven, om Fællesforfatningen og om No«
							vemberforfatningen. Disse store Taler om disse store Spørgsmaal have kun
							den Mangel, at de aldrig ere blevne holdte. Lehmann har i enhver af
							disse Sager med en vis Frihed, som ikke vilde blive tilgivet Enhver,
							sammenarbejdet og omarbejdet forskjellige Udtalelser, fremkomne tildels
							med længere Mellemrum, - ja for Fællesforfatningens
							Vedkommende sin skrevne Betænkning - og af dette Stof
							sammensvejtset de store Taler og kaldt dem Taler.I Virkeligheden spillede han ikke nogen fremragende  Rolle, hverken ved Forhandlingen om
							Junigrundloven eller om Novembergrundloven, skjønt begge disse
							Forfatninger have Ord for at være Udførelsen af et Program, han var
							særlig Bærer for; for den Førstes Vedkommende maa dog erindres, at han
							ikke var Medlem af Rigsforsamlingen og altsaa ikke kunde optræde efter
							at være gaaet ud af Ministeriet.At være Indehaver af Magten og især at være Minister klædte egentlig ikke
							Taleren Lehmann Det Selvtillidsfulde og Selvbehagelige, som vi Danske
							iøvrigt maaske have en for smaalig Uvillie imod, traadte stærkt frem hos
							ham, og man fik altfor meget Indtryk af, at vi efter hans Mening Alle
							skulde være lykkelige og tilfredse, naar han regerede. Han tyktes sig
							selv som Præsten, der paa hele Menighedens Vegne havde at drikke
							Altervinen af Magtens gyldne Skaal, og var uden Tvivl i sit Hjertes
							Allerinderste redelig og urokkelig overbevist om, at dermed vare alle
							gode Borgere fyldestgjorte, og de, der ikke vare det, vare slette og
							forkastelige Mennesker.I Debatten var Lehmann ikke heller saa overlegen, som naar han var
							Enetaler, og Modsigelse irriterede ham og bragte ham næsten ligesaa
							meget ud af Ligevægt som Bifaldets og den stormende Tilslutnings Medbør
							bar ham i stolt Fart fremad paa ret Kjøl. Som Indenrigsminister var han
							derfor meget bevægelig at skue i Rigsdagen. I Folketinget, hvor han
							havde det varmest, gik han i Reglen omkring i Salen under en Diskussion,
							hvori han skulde tage Del, og hans Yndlingspromenade var Strækningen
							mellem Thronstolen og Formandspladsen. Der marscherede han frem og
							tilbage desto hurtigere, jo ivrigere Diskussionen var, med sit smukke
							graa Hoved bøjet let forover og Hænderne paa Ryggen. I Haanden bar han
							gjerne en gylden Daase, en Gave fra »Folket« modtagen i Stændertiden.Naar han skulde have Ordet, ilede han saa hen til Ministerbordet med
							løftet Hoved og livligt Blik ud i Salen - gjerne søgte det J.
							A. Hansen, der alt dengang havde valgt sin Plads tæt oppe ved
							Ministerbordet, eller Tscherning, og med en sjeldent klar og tydelig
							Røst, der uden at det misklædte den havde Noget af en Trompets Skingren,
							naar han kom i Bevægelse, tog han til Orde.Det er et ufordelagtigt Træk i vor politiske Historie, at vi vare i Stand
							til at føre den store Forfatningsstrid, som Hertugdømmernes Afstaaelse
							gav Anledning til, med saa megen Tid og Kraft og Interesse, ligesom
							Afstaaelsen var fuldbyrdet - ja at vi begyndte Striden under
							Afstaaelsen. Med Rette sammenlignedes dette allerede dengang, saavidt
							mindes af Monrad, med en Arvetvist, inden den Døende havde opgivet
							Aanden. Og i Sandhed baade bitter Tvivl om den forædlende Indflydelse,
							som den frie Forfatning skulde have havt for vor Folkekarakter, og onde
							Spaadomme om vor Fremtid kunde vel søge Støtte i hint polske Træk af vor
							Historie.Lad være, at man virkelig for Alvor nærede nogen Bekymring for, at det
							daværende Ministerium ikke var Friheden og Forfatningen venlig sindet,
							saa synes der dog at være noget Usundt og Feberagtigt i den Frygt, at
							det skulde benytte Afstaaelsen af Hertugdømmerne til et hovedkuls
							Forfatningsbrud ved Gjenindførelsen af Enevælden i de »fælles«
							Anliggender.Men troer man blot en Smule paa Ministeriet Bluhmes Klogskab og paa dets
							Fædrelandskjærlighed, vil man ikke indrømme Muligheden af, at
							Ministeriet netop de Dage, de skæbnesvangre Fredsunderhandlinger vare
							indledede, skulde beskjæftige sig ikke med disse, men med Spørgsmaal,
							som først meldte sig, naar Freden var afsluttet med det værste Resultat
							- saa forstaar man ikke, at Lehmann den 15de August 1864 i
							Landstinget kunde rejse Forfatningsstriden - kunde rejse den
							paa en Tid, da det fremfor Alt gjaldt om at samle Folket i Enighed, da
							alle Tanker, enhver Rørelse af politisk Liv skulde synes optaget af et
							Spørgsmaal, ligeoverfor hvilket ethvert »Forfatningsspørgsmaal« maatte
							se ud som et forlorent og sminket Ansigt i skærende Daglys.Lehmann, den varme Patriot, den nationale, bevægede Mand, en af dem, der
							mangfoldige Gange havde erklæret den slesvigske Sag for Danmarks
							Livssag, rejste den Forfatningsstrid, som Slesvigs Tab gav Anledning
							til. Allerede ved denne Lejlighed viste han strax, at han var bange for,
							at man skulde udvide den Junigrundlov, til hvilken han stadig  prætenderede at være den fornemste
							Ophavsmand, og for hvilken han ganske vist ogsaa fremfor Nogen bærer
							Ansvaret, til Fællesanliggenderne.Og denne hans Frygt for sit eget Værk viste sig under den hele lange
							Forfatningsstrid bestandig synligere og tydeligere. Lehmann vilde aldrig
							erkjende at have fejlet, men hine Forfatningsforhandlinger vare i
							Virkeligheden for ham en Vandring til Canossa.Men Lehmanns sidste Aar indeholdt i det Hele adskillig Pønitense. Han var
							syg og nedbrudt, han, som havde været det lette Hjerte i en bevæget Tid;
							før lig en fakkelsvingende Prometheus, var han nu mere lig Prometheus
							paa Klippen. Sit Værks Mangler maatte han i Stilhed erkjende, og sin
							egen Indflydelse maatte han se dø tommevis. I det nye Landsting var han
							sikkert det Medlem, der var mest ildeset saavel af det nye Højre, der i
							sig indesluttede Levninger fra »den røde Bænk«, Kammerherrernes Bænk i
							Roskilde, som af det gamle Venstre. Han kunde endnu fejre en enkelt
							Triumf, som da han i Fæstesagen fik sit Forslag til en Dagsorden
							vedtaget, men det var langt oftere faktisk en Tidsspilde, naar Lehmann
							tog Ordet. Det følte han sikkert ogsaa selv, thi han havde en meget fin
							Følelse for, naar man ikke med rund Haand gav ham alt det, han mente, at
							man skyldte ham. Og dog talte han; han kunde ligesom ikke bekvemme sig
							til ret at se sin Stilling, som den var, og søgte og fandt saare gjerne
							gunstige Varsler om en forandret Stemning imod sig og om Bibeholdelsen
							af sin Evne til at øve Indflydelse.Han havde sin Plads som Landstingsmand helt i Enden af Salen, omtrent
							midt i den yderste Stolerækkes Bue ud imod Tribunen, i Nærheden af sin
							trofaste Ven Ploug, nær Brock, Madvig og Krieger. Naar han talte,
							plejede han jævnlig at vende Hovedet lidt om imod det store Vindue
							ligefor hans Plads, og seende ud imod Himlen og Skyerne syntes han der
							at søge sine Inspirationer i den trættende Kamp paa den begrænsede
							Arena.Stundom har han i en saadan Situation nok følt sig som en af Skæbnen
							Forurettet, som en af Livets Fanger, der efter Himlens Skyer, hvori han
							læste sin Ungdoms Drømme, sendte den Fangnes Suk:  Eilende Wolken, Segler der Lüfte, Wer mit
							Euch wandelte, mit Euch schiffte - men i legemlig
							Forstand blev han paa sin Plads til det Sidste.Var der Noget, H. N. Clausen ikke var skabt til,
							var det til at være Folketaler og Masseleder. Hans interessante
							Erindringer vise ham tydelig som den i høj Grad indadvendte Karakter, og
							den ejendommelige, tilbageholdne og isolerede Stilling, han indtog, selv
							naar han var ombølget af mægtige Luftninger af Popularitet, er aabenbart
							hos ham noget Naturbestemt.Han var ingenlunde nogen højt fremragende, genial Natur; hans Storhed,
							hvis Ordet kan bruges, var et Produkt af gode Evner, Flid, grundig
							Lærdom, human Dannelse forbunden med en Karakter, der krævede Alles
							Agtelse. Men denne baade kloge og ærlige Naturs dybe Trang til rolig,
							selvstændig Prøvelse bragte ham ogsaa mere end een Gang, skjønt han
							egentlig kun var politisk Dilettant, til en rigtigere og sandere
							Opfattelse, end en Politiker med Liv og Sjæl som Lehmann naaede til.Clausen lægger ikke Dølgsmaal paa, at han ikke ansaa sig for at være
							skabt til Politiker. Han er endnu ikke med i Aaret 1839, skjønt han da
							er en moden Mand, og det er ham en Overraskelse, at han kommer ind i
							Stænderforsamlingen. Da han senere vælges til Præsident i Roskilde,
							befinder han sig ingenlunde vel i denne Stilling, og da han tror at have
							vendt Stænderne og Politikken Ryggen for bestandig, glæder han sig ret
							af Hjertet til at kunne vende tilbage til Exegese og Arbejder paa sine
							kirkelige Foredrag.Der er ikke mindste Tvivl om, at dette mod den praktisk politiske Virken
							saa kølige Sindelag ikke var Noget, han bedrog sig selv med -
							endsige at han bedrager sine Læsere. Derfor borger ikke blot den
							gjennemgaaende Tone af ærlig Oprigtighed, som gaar igjennem hele hans
							Livsskildring, men Clausen har i Aarenes Løb atter og atter gjentaget
							det samme Vidnesbyrd; exempelvis kunne vi minde om, at han i 1853 til
							den Deputation, der lykønskede ham til hans Fødselsdag, udtalte, at han
							kun nødig befattede sig med politiske Sager.Naar man ser den Maade, hvorpaa han kom ind i det politiske Liv, og hans
							Opfattelse af dette, mindes man til en vis Grad om den Maade, hvorpaa
							gjenoplivede antikke Forestillinger om Statsborgerne og deres
							Forpligtelse til at give sig af med de offentlige Anliggender greb ind i
							hine Tiders politiske Opfattelse, og man forstaar tillige, at Clausen,
							naar han ikke var ivrig Politiker, ikke kunde finde det stridende mod
							sin Samvittighed at trække sig ud af Oppositionen imod Ministeriet
							Ørsted.Clausen kom med i den politiske Bevægelse, fordi visse Ideer kaldte ham,
							og fordi han gik ud fra, at den politiske Virksomhed naturlig var Noget,
							man kunde tage med i Mellemrummene imellem sit andet egentlige Arbejde,
							og han var aldeles ikke nogen urolig og gjærende Liberal.I det Program, han og Schouw kastede ud i 1848 i
							deres fælles Skrift »Ved Thronskiftet«, ønskes Stændervalgloven
							bibeholdt »i dens væsentligste Grundtræk«, og fra Venstres Side fandt
							man heri det første Tegn til Spaltningen imellem »den demokratiske« og
							»den doktrinære« Del af det liberale Parti - en Spaltning, som
							senere traadte aabenlyst frem under Striden i Stænderforsamlingen om
							Valgloven til den grundlovgivende Rigsforsamling.Hvad der gjorde Clausen til Politiker, var altsaa Ønsket om at værne om
							visse aandelige Interesser; Formerne for Aandens Bevægelser vare det,
							der laa ham mest paa Hjerte, og det var i Kampen herfor, at han hævede
							sig højest.Derfor var Nationalitetsspørgsmaalet hans politiske Ungdomskjærlighed,
							som han var tro indtil Døden, og af »de indre Spørgsmaal« var det
							saadanne som Ytringsfriheden, der laa ham inderligst paa Sinde. Der var
							i Reglen noget langt mere Agtelsesindgydende og til Opmærksomhed
							Vækkende over Clausens Optræden som Taler end noget umiddelbart
							betagende, og dog har han kunnet henrive, og henrive den roskildske
							Stænderforsamling i det Herrens Aar 1844; det hørte der Noget til. Men
							det var i Sprogsagen, han dengang talte.Clausen var fin, kritisk og tilbageholdende, han trængte sig ikke paa,
							mindst i det politiske Liv. Han viste bestandig som Stænderdeputeret,
							som Minister og som  Rigsdagsmedlem den
							samme af alvorlig, grundig og saa vidt mulig selvstændig Overvejelse
							prægede Holdning. Et fremtrædende Træk hos ham var Sky for al mulig
							Overdrivelse og Overlæsselse.Det kunde hændes, at denne Styrke blev ham en Svaghed. En Mand kan
							behandle og bearbejde sit Stof med en saa ængstelig Omhu for kun at faa
							den klare og ubestridelige Sandhed ud, at det bliver saft- og kraftløst;
							med det Kantede og det Tilfældige gaar tillige let det Originale og
							Ejendommelige i Vasken. Clausen havde Noget, stundom temmelig Meget, af
							dette.Han kunde blive saa sand og saa klar, at han ikke sagde Andet end de
							fortræffelige Almensandheder, der ligge lige paa det Trivielles Grænser.Men til Gjengjæld vidste han sig mere end de allerfleste Dødelige fri for
							Alt, hvad der hører ind under Bulder- og Rabalderarten, under de
							hysteriske Overdrivelser og de deklamatoriske Svindlerier, som nu ere
							saa velkjendte. Hans Sprog var altid rent og godt, stundom kunde det
							hæve sig til at være ædelt, men i Reglen tillige køligt og afpasset.
							Skulde Clausen have været omsat til Kunstner, maatte han have været
							Billedhugger som Lehmann Maler.Baade Lehmann og Clausen vare ægte Repræsentanter for den tredie Stand,
							der er bleven prist fra Sieyes til Dahlmann. Det laa saa fjernt som Noget fra
							Clausens hele Væsen at være rød Demokrat; den lovbundne, den vel ordnede
							Frihed var hans Program, og ogsaa Lehmann har selv angivet sit tredie
							Stands Standpunkt i de bekjendte Ord om, hvorledes »de Begavede, de
							Dannede og de Rige« skulde styre med den Forpligtelse at vinde Almuen
							ved Omhu for dens Vel - altsaa kun som dennes Formyndere, om
							end naturligvis kjærlige og behagelige Formyndere. Han skuffedes med
							Virkningerne af Junigrundloven og har forsvaret dens brede Demokratisme
							med, at den var en Nødvendighed, som man ikke kunde unddrage sig; det er
							ikke nogen udtømmende Forklaring og mellem den og den Stemannske Opfattelse, at det hele Røre i 48 kunde have været
							besværget ved nogle Politibetjente, er der Plads for adskillige
							Mellemveje, et Thema, som vi ikke skulle drøfte her, hvor vi kun have
								 villet fremhæve, at Lehmann selv
							erklærede sig som den tredie Stands Mand og selv kun mente sig at være
							tvungen af den i Forholdene liggende Nødvendighed til at gaa saa vidt,
							som han gjorde.Som Lehmann og Clausen saaledes vare næsten alle de ledende Mænd i hin
							Tid kun Mandatarer for den samme Mandant, og Ansvaret for, hvad der blev
							forsømt, og hvad der blev. begaaet, maa ogsaa
							for en Del lægges paa Mandanten. Efter hele den Maade, hvorpaa de
							Ledende vare blevne Ledere i 1848, kunde man ikke af dem vente nogen
							stor Selvstændighed. Enigheden mellem de Regerende og de Regerede havde
							noget Stort og Opløftende ved sig, og den Visdom, at det maatte være det
							Bedste og det Rette, som, en Tid ialfald, næsten Alle vare enige om,
							havde noget farligt Bestikkende ved sig. Og saaledes gjorde de Styrende
							det afgjørende Skridt i en øjeblikkelig og, som det viste sig, noget
							flygtig Stemnings Løftelse, og derved bandt de ikke blot sig selv, men
							ogsaa deres Efterfølgere.Martsministeriets Udkast til Valgloven til den grundlovgivende
							Rigsforsamling, ved hvilken den almindelige Valgret sloges fast, mødte
							allerede i Roskilde Stænderforsamling, som havde bevaret en mere kritisk
							og selvstændig Opfattelse end Ministeriet, en virkelig overlegen Kritik.
							En Majoritet, bestaaende af 6 af Komiteens 7 Medlemmer, gik vel ikke i
							sine Konklusioner imod Ministeriet, men i sin Betænkning lagde den ikke
							Dølgsmaal paa, at man fandt det meget betænkeligt, at ethvert Hensyn til
							Formue eller Skatteydelse var opgivet som Grundlag for
							Valgberettigelsen. Ordføreren for Komiteen var Clausen. Den samme Clausen gik i Novemberministeriet med til
							at adoptere Martsministeriet Forfatningsudkast, og dengang var
							Reaktionen imod Troen paa den almindelige Valgret dog begyndt, en
							Reaktion, der hurtig blev stærk. Det er vel næsten forglemt, at der i
							1848 paa en Adresse, som gik imod den, kunde samles et for den Tid saa
							overordentlig stort Antal Underskrifter som henved 9000, og det baade
							fra Kjøbenhavn, Kjøbstæder og Land. Men Tilbagetoget maatte vel være
							sket i Rigsforsamlingen, for Ministeriet var det da umuligt.Og som det gik med dette Spørgsmaal, saaledes tog ogsaa i andre den brede
							almindelige Strøm Magten over Sindene. To Spørgsmaal, der, som den
							senere Tid noksom har viist, vare hvert i sin forskjellige Retning i høj
							Grad indholdsrige og virkelig politiske, blev forelagte hin Tid til
							Afgjørelse, men begge afvistes. Det ene var Forslaget om at lade
							Grundlovsforslagets Behandling hvile, til man kunde faa Slesvig med. Det
							faldt i Rigsforsamlingen, angrebet af Martsministeriet og vistnok i det
							store Publikum nærmest betragtet som en juridisk Grille. Men ogsaa her
							stod Clausen paa anden Side end Lehmann og var en af Hovedstøtterne for
							Forslaget. Det andet var Tanken om Slesvigs Deling. Slesvigs Deling i
							1848, hvad havde det ikke at betyde? Og Tanken var fremme i Dagens Lys.Den provisoriske Regering talte i en Proklamation (af 31te Marts) til det
							danske Folk om en Deling af Slesvig efter Nationalitet, og i Kongeriget
							havde Delingstanken varme Forsvarere, ja Venner uden Tvivl i selve
							Martsministeriet. Men i dette sympathetiske Ministerium, hvor man paa en
							næsten rørende Maade kunde sidde sammen, uenig om de vigtigste
							Spørgsmaal og dog trofast »villende blive sammen, til Fædrelandet var
							frelst«, sad ogsaa den Mand, der mere end nogen Enkelt har »det
							selvstændige Slesvig« paa sin Samvittighed - Tscherning, og
							her var Tscherning i fuld Overensstemmelse med den offentlige Mening,
							baade i Kongeriget og i Slesvig. Flors Parti var særlig meddelagtigt i,
							at det under Kongens Ophold paa Als blev slaaet fast, at »det skal ej
							ske«, hint skæbnesvangre, med saa uendelig Jubel modtagne Kongeord.
							Martsministeriet - har Tscherning oplyst - vilde
							tage »det selvstændige Slesvig« til sin Hovedstilling i
							Fredsforhandlingerne, og i den Instrux for Fredsunderhandlerne, det
							udarbejdede, forkastede den danske Regering principielt
							Delingsforslaget, men optog kun Delingen som et Alternativ, der var at
							foretrække for et Slesvig-Holsten. Kongen, som slet ikke vilde have
							Delingstanken nævnt i Instruxen, nægtede imidlertid sin Underskrift,
							Ministerskiftet kom, og Novemberministeriet strøg Delingsplanen i fuld
							Overensstemmelse med Konge og Folk.Hvor ender de Enkeltes Ansvar, og hvor begynder Mængdens, den Mængdes,
							som med en saa uimodstaaelig Magt kan baade gjøre og forhindre det
							Rette? Det er et Spørgsmaal man møder her, som saa mange Gange i
							afgjørende Tider. Af dets Besvarelse vil for en væsentlig Del Dommen
							over vore gamle Konstitutionelle blive gjort afhængig.ANDRÆNogle Politikere ere som bekjendt i en mærkelig Grad sammenvoxede,
							sommetider næsten sammenfiltrede med deres Tid; undertiden er det
							betydelige Mænd, som med Syrnpathiers og sand Forstaaelses fine, lønlige
							Traade væve med paa Tidens Væv, stundom mindre betydelige, som
							uselvstændig ere spundne med ind i den.Andre derimod staa forunderlig glat, utilgængelig og isoret, uden nogen
							stadig frugtbar Vexelvirkning med Samtiden, og gjør sig kun gjældende nu
							og da ved enkelte Lejligheder.Andræ hører til denne sidste Art. Han staar paa en ganske egen Vis for
							sig i vort politiske Liv, som en Slags Obelisk, der, sig selv nok, er
							bedækket med Indskrifter, som det stundom kan falde noget vanskeligt at
							tyde, men som selv af dem, som opgive alle Tydningsforsøg eller endog
							mene, at det ikke er Umagen værdt at bryde sig med dem, erkjendes for at
							være et interessant Stykke. Andræ er en virkelig fremragende Mand. Ere
							de fleste Politikere mere eller mindre begavede Eftersnakkere, saa er
							han det ikke. Højst forskellige Dannelsesformer have, som naturligt er,
							afsat deres Spor i vort konstitutionelle Liv. Andræ har for sin
							Videnskabs Vedkommende efterladt et betydeligt Mærke, men har tillige
							sørget for, at man ikke glemte Manden selv.Til daglig Brug mærker man ikke meget til ham. Han møder flittig paa sin
							Plads i Landstinget, hvor han sidder ved Siden af Grev Fnys, en
							Politiker, der danner et ganske ejendommeligt Modstykke til Andræ,
							forskjellig ogsaa i det  rent Udvortes
							fra sin lille, magre Nabo med det skarptskaarne Ydre, der iøvrigt noget
							minder om Windthorst, med hvem Andræ ogsaa som
							Taler kan have Lighedspunkter.Til at være et flittig mødende Medlem indskrænker Andræ som bekjendt i
							Reglen sin Virksomhed. Han vilde ikke overtage Pladsen som Formand i
							Landstinget, som man gjerne vilde sætte ham paa, da M. P. Bruun vilde trække sig tilbage; Andræ henviste i
							sit Afslag til den noget isolerede Stilling, han befandt sig i
							ligeoverfor Tinget, en Betragtning, som man næppe kan nægte var korrekt,
							thi det er ganske vist en naturlig Forudsætning, at Tingets Hjerte slaar
							i Formandens Bryst.I de almindelige Forhandlinger tager Andræ næsten aldrig Del; kun naar
							det er en Sag, som paa en eller anden Maade berører hans Fag eller
							Specialinteresse, kan han gjøre nogle Bemærkninger; han har ikke heller
							Ord for at spille nogen Rolle i Tingets private Forhandlinger. Man
							mærker kun til ham derved, at han ved enkelte Lejligheder holder en stor
							og udmærket Tale, der hører til det Ypperligste, vort pariamentariske
							Liv frembringer.Andræ, som har staaet vor elegante æsthetiske Periodes Centrer nær, og
							som selv besidder en sjeldent fin og omfattende Dannelse, brillerer i
							Konversation og er en Mester i den sjeldne, nu næsten uddøende Kunst, at
							kunne fortælle. Han er tillige en stor Taler; som man veed, følges disse
							Egenskaber ikke sjeldent ad. Andræ beholder som Taler noget af den
							Konverserende. Han er ikke stiv, højtidelig, deklamatorisk, ikke Spor
							deraf, men livlig, smidig, vittig, og under dette glatte Ydre ligger en
							jernfast Udvikling. Han er en Polemiker af første Rang, ja, er væsentlig
							kritisk og polemisk anlagt i Debatten. Det er hans Glæde at gjøre rent
							Bord omkring sig. Men paa den ryddede Tomte bygger han altfor ofte et
							skjønt Palads, som blot har den Mangel, at der ingen Indgang er, eller
							han opfører en slank Søjle med Plads kun for en Simon Stylites; skjæve
							Taarne bygger han derimod ikke.Man kan være ganske uenig med Andræ i hans Udgangspunkt og derfor ogsaa i
							hans Resultat. Altid maa man dog indrømme, at hans Taler ikke blot ere
							rhetoriske Prydelser  for Landstingets
							Forhandlinger, men ved deres originale Indhold og nye Synsmaader give
							Forhandlingerne forøget Liv og Spændkraft.Andræs Bane som aktiv Politiker var kort, men brillant. Den unge Mand,
							der havde henledet Opmærksomheden paa sig som en af de Fremragende af
							det Sæt nye Mænd, som de nye politiske Ideer kaldte frem, forøgede
							hurtig sine Laurbær. Officeren paa Folketingets Formandssæde blev en
							Formand, som en pur ung Forsamling vanskelig ser Magen til, skarp, klar,
							med Sansen for det Formelle haarfint udviklet, fast i sit Tag og dengang
							i virkelig Overensstemmelse med den Forsamling, han styrede; Andræ hørte
							til de Liberales venstre Fløj, stod sig godt med Bondevennerne og blev
							- hvilken paradisisk Uskyldstilstand - i sin Tid
							beskyttet af Balthasar Christensen. Det blev vel
							ikke til Noget imellem Andræ og Bondevennerne, men han var dog i hine
							Tider, især efter sin Afskedigelse i 1854, i Besiddelse af en ikke ringe
							Popularitet af denjevne, simple, ukultiverede Art, som han nu sikkert
							ser ned paa med udviklet, skeptisk Ringeagt. Han blev Medlem af det
							Kabinet, som med P. G. Bangs Signatur den 12te
							December 1854 afløste Januarministeriet. De ledende Kræfter i dette
							vare, foruden ham, Hall og Scheele, og medens Scheele antoges at være Gjenstand for
							særlig Velvillie hos Kongen personlig, hos Grevinde Danner, hvis Rolle dengang var bekjendt, og den Kreds, der
							agerede om og ved hende, saa repræsenterede Hall og Andræ Rigsdagens
							Velvillie.Andræs Rolle var betydelig; han trak en stor Del af Læsset ved Ordningen
							af Fællesforfatningen. Han var den, der havde at forhandle paa
							Regeringens Vegne med det foreløbige Rigsraad, og hans Forhandlinger
							kronedes i Juli 1855 med Held; med 18 Stemmer mod 2 gav det efter Frd.
							26de Juli 1854 existerende Rigsraad sit Samtykke til en ny
							Fællesforfatning; af de To, som stemte imod, var den Ene Tscherning, den Anden et af Ridderskabets
							Medlemmer, som Tscherning nok havde faaet trukket med, nærmest af et
							Slags Skjønhedshensyn for at faa en Dansk og en Tysk i Oppositionen. Det
							var virkelig en Triumf for en ung Minister ligeoverfor denne vistnok
							ligesaa vanskelige som fornemme  lille
							Forsamling af Gehejmeraader og Kammerherrer, og havde han ikke været i
							Besiddelse af sand aandelig Overlegenhed, havde dette Resultat
							naturligvis aldrig ladet sig opnaa.Om Efteraaret udgik saa Fællesforfatningen med tilhørende Valglov.
							Forfatningen af 2den Oktober 1855 har i sin Tid kun kunnet glæde sig ved
							ringe Populariet, og dog turde det være, at af alle de Forfatninger, vi
							have faaet lavede, var den og dens Valglov det mest helstøbte Arbejde,
							baaret af selvstændige Tanker, ja præget af sand Originalitet og tillige
							uden Brud paa sin Enhed, afpasset baade efter, hvad der var i og for sig
							ønskeligt, og hvad der var under de daværende Forhold gjennemførligt.
							Men Æren for den tilkommer Andræ med Hall, og Andræ's Navn er
							udelukkende knyttet til Valgsystemet. Det maa naturligvis ikke glemmes,
							naar man roser den organiske Ensartethed i Oktoberforfatningen, at den
							blev til paa en egen Vis: ikke nødt til at passere igjennem en
							omkalfatrende Forsamlings Hænder, ikke nogen Gjenstand for meningsløse
							Afprutninger og vilkaarlige Transaktioner, var den at tage eller ikke at
							tage, saaledes som den forelaa i sin uforstyrrelige og uantastelige
							Helhed, i fornem Fjernhed fra alle den direkte vedrørende Afstemninger.
							Forfatningen hørte unægtelig ikke til dem, som ere voxede ud af
							Folkeønsker og Folkestemninger; Spørgsmaalet er imidlertid, om vort
							Samfund ikke alligevel kunde have voxet ind i den.Da Andræ fra Oppositionen var kommen over paa den Side, der skulde
							udrette Noget, havde han debuteret fortræffelig. Det gjaldt nu om at
							fortsætte. Selvfølgelig viste han vedblivende fremragende Egenskaber,
							men han var Minister paa sin egen Vis, stiv, ufejlbar, fornemt
							afvisende, overbevist om deres aandelige Ufuldkommenhed, som havde nogen
							fra hans afvigende Mening.Andræ er jo en udmærket Mathematiker; en af det forrige Aarhundredes
							store Mathematikere sagde, at efter den Retning, de videnskabelige
							Interesser vare ifærd med at tage, vilde der efter hundrede Aars Forløb
							maaske kun være tre Mathematikere i Europa. Om Andræ kunde gjælde for en
							af saadanne tre, have vi ingen Forestilling om, men at han er  virkelig fremragende i sit Fag, er der
							ingen Tvivl om, og det er intet Under, at den Dannelsesform, han i en
							saa fremtrædende Grad repræsenterer, præger hans hele Væsen. Men en
							Mathematiker drager Grænsen mellem et rigtigt og et urigtigt Resultat
							med absolut Skarphed; Sandt og Falsk staar for ham Kridhvidt og Kulsort.Men Andræ er en Mathematiker, foret med en Militær; han har Ret, det er
							Nummer Et, Nummer to: han vil lystres.Intet Under, at han baade paa det Parlamentariskes og det Administratives
							Omraade faldt Folk noget for umedgjørlig. Saa lidt som muligt er han
							anlagt til at transigere og akkordere, og det beder han sig fritagen
							for. Kan han faa det, som han vil, er det godt og bedst for Alverden,
							kan han ikke faa det, tager han sin Hat og gaar med et høfligt, men
							meget koldt Buk, der ikke opfordrer til at trække ham i Skjøderne.Andræ blev i Ministeriet til 1858. Hans Udtræden betyder imidlertid noget
							Andet end en simpel Skilsmisse fra Magten, den indeholder i sig et
							Spørgsmaal af den allerstørste Vægt og Betydning, det nemlig: Havde det
							været muligt at bevare den da istandbragte Fællesforfatning for det
							danske Monarki?Bevarelsen af Fællesforfatningen - hvilken Række af store
							Muligheder aabnes der ikke Udsigt til ved denne tilsyneladende saa
							klangløse statsretlige Formel? Den synes næsten at kunne have været den
							tørre Kvist, der aabnede Bjergets Side og lod Øjet skue mægtige Haller,
							fyldte med Skatte nok til syv Kongerigers Løsning. Fællesforfatningen
							bevaret, det betyder jo nemlig ikke blot en anden Danmarks Historie, det
							indeholder ogsaa Spørgsmaalet om, i hvilke Begivenheder den
							Verdensudvikling vilde have været at omsætte, som nu har ført fra
							Dannevirke over Sadowa til Sedan.Det forekommer os, at fra hine Aar kan kun en politisk Drøm vise en
							lignende fantastisk gigantisk Indholdsrighed som hin saa formalistisk
							klingende Frase: det sidste franske Kejserdømmes Planer om et ved
							fransk-østerrigsk-engelsk Samvirken gjenoprettet Polen - en
							Luftspejling, glimrende som faa i den moderne Historie, og som for den
							politiske Romantiker, der træt vender sig bort fra den stenede  Virkelighed, maatte vise Europa som en
							over dennes Ørk svævende Tryllehave, beskinnet af Retfærdighedens Sol.
							Men hint Fata Morgana svandt for engelsk Slud og Taage, vort
							tilsyneladende mindre tillokkende og betagende Drømmebilled havde ikke
							nogen bedre Skæbne. Men kunde det være anderledes? Har overhovedet en
							brugelig dansk Fællesforfatning været mulig?Som Udviklingen er gaaet, har den i den Henseende efterladt to
							forskjellige Spørgsmaal. Havde Fællesforfatningen kunnet lade sig bringe
							istand paa en mere holdbar Vis? Havde den, der kom istand, kunnet
							bevares? Vi tro ikke nogen af Delene.Det kunde paa sin Vis have noget saare Tillokkende, om man vil, tragisk
							Lokkende for Fantasien at forestille sig, at det havde været lagt i en
							dansk Statsmands Haand at lede Historien i det nittende Aarhundredes
							anden Halvdel i en anden Bane; en Skikkelse med saadanne Muligheder
							vilde staa for Betragteren med Konturer, der fortonede sig i mythiske
							Dimensioner. Det maatte være Bluhme eller Andræ, der da var bleven Tale om; men vi kunne
							ikke faa nogen af disse Mænds Billede under denne Synsvinkel.Det første Spørgsmaal af de ovennævnte to forhindrede vel Ministerskiftet
							i 1854 at faa besvaret af Virkeligheden, thi det havde jo været den
							Politiker, der ledede Forhandlingerne med Preussen og Østerrig i
							1851-52 og traf »Aftalerne«, som havde havt at forsøge sig.
							Men vi tvivle ikke om, at han der havde været lige
							saa afmægtig, som den Bluhme, der i 1864 kaldtes for at slutte Freden,
							viste sig at være til at skaffe andre Fredsbetingelser, end
							hvilkensomhelst Nationalliberal havde kunnet opnaa. Ved det andet
							Spørgsmaal, som nærmest interesserer her, er det Andræ, der ligger som
							den gaadegjemmende Sfinx. Havde han kunnet bevare Fællesforfatningen?
							Han har Sandsynligheden imod sig.Stillingen i 1858 var den: Den Ilte Februar 1858 besluttede
							Forbundsforsamlingen at meddele Danmark, at den ikke anerkjendte hverken
							den holstenske Forfatning eller Fællesforfatningen, forsaavidt den
							skulde finde Anvendelse paa Holsten og Lauenborg, for at bestaa i
							forfatningsmæssig  Virksomhed.
							Forbundsforsamlingen opfordrede i Forbindelse hermed til i Holsten og
							Lauenborg at tilvejebringe en med Forbundslovene og de givne Tilsagn
							stemmende, Hertugdømmernes Selvstændighed og ligeberettigede Stilling
							sikrende Tilstand. Danmark tilbød nye Forhandlinger med den holstenske
							Stænderforsamling, hvorunder der skulde gives denne Lejlighed til at
							udtale sig om Holstens Stilling i Danmark. Dette forkastedes af
							Forbundsforsamlingen den 20de Maj, og Danmark fik Valget mellem at
							modtage Exekution, d. v. s. Krig, og at ophæve Forfatningen for de to
							tyske Hertugdømmers Vedkommende. Ministeriet vilde vælge det sidste
							Alternativ, Andræ vilde ikke gaa med hertil og traadte af. Hvem havde
							Ret? Vi tro, ikke Andræ.Havde man i 1858 modtaget Forbundsexekutionen og eventuelt Krig, saa
							havde en saadan Krig - der jo aldrig kunde have været heldig
							for det isolerede Danmark, og som vilde have paadraget os hele Europas
							Uvillie, som Situationen dengang var - kunnet føre til meget
							forskjellige Løsninger, men ganske sikkert ikke til den Helstats
							Bevarelse, hvorfor den blev ført. Noget Andet er, at Krisen da kunde
							være kommen paa et for os heldigere Tidspunkt, end den senere kom, men
							det var jo ikke Andræs Mening at fremkalde Krisen for Krisens egen
							Skyld. Hvem kan i saa Fald tillige sige, om Bilæggelsen af Konflikten
							dog havde været saa solid, at den ikke var brudt op igjen, ialfald ved
							Frederik den Syvendes Død.Men hvilket end Resultatet kunde være blevet, dersom man havde fulgt
							Andræ i 1858, saa maa det ikke glemmes, at Andræ ikke gjorde Synderligt
							for at faa sin Politik gjennemført. Krieger skal
							have været rede til at følge Andræ, hvis denne vilde stille sig i
							Spidsen og overtage Udenrigsministeriet med Konsejlspræsidiet; maaske
							ogsaa flere af de andre Ministre i saa Fald vare blevne. Men Andræ trak
							sig, som sagt, tilbage. Tvivlede han paa tilstrækkelig Understøttelse i
							Folkestemningen? Sikkert. Og med Rette. Men var det nok? Tvivlede han
							ikke ogsaa paa sig selv, paa sit eget Maal? Ikke heller paa dette
							Spørgsmaal forekommer Svaret os tvivlsomt. Den tilsyneladende saa sikre
							og faste Mathematiker synes os alt dengang lønlig at have baaret i sit
							Indre  hin Tvivl, der gjør Villien syg.
							Andræ har ikke staaet paa denne Skillevej frejdig og sejersæl, sikker
							paa sig selv og sit Maal, naar han blot kunde komme til at raade, men
							snarere som en tungsindig Hamlet, klagende:The time is out of joint: O, cursed spite,That ever I was born to set it right!og saa sluttet Akten medNay, come, let's go
									together*).Og Hamlet gik, men ingen Horatio fuldte med ham, og Kundgjøreisen af 6te
							November 1858 ophævede Fællesforfatningen for Holstens og Lauenborgs
							Vedkommende.Som Arv fra Andræs Ministerperiode beholdt vi Forholdstalsvalgmaaden. Det
							er vist højst urigtigt at tro, at en Mathematiker skulde blive mere
							steril end andre Mennesker. En af vore mest fremragende Politikere har
							engang bebrejdet Andræ, at han som en Arkimedes i Syrakus kun havde et
							»Forstyr ikke mine Cirkler« for Omverdenen. I det Højeste kunde vel en
							saadan Bebrejdelse være retfærdig i et enkelt Forhold. Andræ har ellers
							viist Lyst til at anvende sine Cirkler i Livet. Hans Valgmaade er ikke
							blot en af de interessanteste politiske Konstruktioner, vor Tid har set,
							men maaske ogsaa en Tanke af stor Frugtbarhed, i ethvert Fald en saadan,
							der er for stor til at kunne bedømmes efter sine øjeblikkelige
							Resultater.Der er Noget i den, som minder om den Retning i den menneskelige Tankes
							Historie, som troede at kunne give al Materiens Virksomhed et Udtryk i
							Algebra, og om hvilken det blev sagt, at den ogsaa vilde finde den
							Ligning, som svarede til ethvert menneskeligt Ansigts Konturer.
							Forholdstalsvalgmaaden vil finde den Ligning, som svarer til ethvert
							Samfunds politiske Fysionomi - ikke Udtrykket i Ansigtet,
							ganske vist, men Lineamenterne, kun Lineamenterne, det er en Selvfølge.
							Men selv for disses Vedkommende er der unægtelig Vanskeligheder af den*) Tiden er nu af Led. - O hvilken Nød,At jeg just til at rette den blev fød!Kom, mine Venner, lad os sammen gaa!kjedsommelige, haardnakkede, umedgjørlige Natur, som praktiske
							Vanskeligheder altid frembyde. Der kræves en Grad af aandelig Udvikling
							til at benytte den Art Methoder i det Store, som endnu langtfra er
							naaet. Og saa er foruden denne saa nærliggende Indvending Spørgsmaalet
							vel ogsaa, om man alt har følt Mislighederne ved den nuværende Valgmaade
							i en tilstrækkelig Grad, thi det er jo en Erfaringssætning, at den
							menneskelige Tanke ikke lader sig afvende fra en bestemt Retning, før
							den er gaaet til Enden og har taget alle Konsekvenserne.At imidlertid for selve Tanken den Tid var kommen, da den skulde og
							maatte komme til Verden, ses af den Kjendsgjerning, at den, som det jo
							ikke sjeldent er Tilfældet med store videnskabelige Opdagelser, næsten
							samtidig er dukket frem paa adskillige Steder, uden at der kan være Tale
							om, at den Ene har laant Ideen fra den Anden.Nu, da Spørgsmaalet om den retfærdige, forholdsmæssige Repræsentation er
							begyndt at komme i frugtbar, almindelig Bevægelse, og alt har affødt en
							hel Literatur, fremgaar det af denne, at Tanken ikke blot med længere
							Mellemrum har glimtet frem hist og her, men at den indenfor det samme
							Tidsrum af godt og vel en halv Snes Aar er bleven bestemt formuleret af
							en Række Mænd rundtomkring i Europa: i Schweiz, i Tyskland, i Frankrig,
							i Danmark, i England, ja endog udenfor Europa, i Brasilien, som man
							ellers ikke er tilbøjelig til at antage for et Hjemsted for original
							Spekulation, men hvor dette Spørgsmaal har fundet en ganske ualmindelig
							frugtbar Jordbund.I den her omtalte Periode synes Tanken om den forholdsmæssige
							Repræsentation først at have været fremdragen i parlamentarisk
							Forhandling i Genève, hvor en Deputeret under Paavirkning af Victor
							Considérant bragte den frem i den lille Stats grundlovgivende Forsamling
							saa tidlig som i 1842; i 1850 kan en brasiliansk Jurist, der senere er
							bleven en af Ideens notable Forkæmpere, rose sig af at have bragt den
							frem; i 1855 kom Danmark, og i 1859 udkom Hares Bog, der strax gjorde
							stor Opsigt. Men Schweiz har vist mindst fire selvstændige Opdagere at
							nævne, og baade Tyskland og Frankrig have hver flere.Som bekjendt har Andræs System den interessanteste Lighed med Hares, det
							er ældre end dennes, traadt i Virksomhed, inden Hare kom med sin Theori,
							men da denne Sidste er Engelsk og har havt det Held strax at faa en Mill
							til at anbefale sit System som en af de vigtigste Opfindelser i
							Statsstyreisen, saa vil han sikkert tage Mere end Løvens Part af Æren.
							Andræs Navn vil nok blive nævnt for Fuldstændigheds Skyld, men for det
							store europæiske Publikum vil det lyde ligesaa ukjendt som Dhrr.
							Hoffmanns eller Burnitz's eller Nabor Caneiros for os; allerede nu er
							det kun Hare og Hares System, der roses, kommenteres, bearbejdes og
							propageres. Naar man dog endelig 8 Aar efter, at Andræs Valglov var
							traadt i Virksomhed, blev noget opmærksom paa den i Europa, skyldtes
							dette en Beretning fra en herværende engelsk Legationssekretær Lytton,
							som indeholdt en klar og velopfattet Vurdering af Systemet.Herhjemme mødte Andræs Valglov som bekjendt kun en tvivlsom Sympathi,
							hvad der ikke var noget Under med en saa vildfremmed Skabning, som ikke
							i fjerneste Led var Kjød af vore Institutioners Kjød og Blod af deres
							Blod. Men de daarlige Spaadomme have ikke slaaet til, tvertimod,
							Systemet arbejder med langt mindre Vanskelighed, end man havde anet, og
							er nu rodfæstet hos os. Det er en sand Triumf for Andræ; thi det var
							unægtelig med et sjeldent dristigt Kast, han bragte det ind i vort
							Forfatningsliv, men ultradoktrinære Undfangelser kunne ogsaa have sund
							Livskraft. Det synes tvivlsomt, om det af os anvendte System andetsteds
							bliver det mest populære, eller rettere, det synes utvivlsomt, at det
							ikke bliver det - skjønt dets Nøjagtighed prises -
							ja at det, der »tager Favør«, ikke engang bliver noget af de rationelle
							Systemer, hvortil Andræs henføres, men et af dem, man har kaldet de
							empiriske, som er let at haandtere, men ganske vist ikke korrekt uden
							yderligere Tilføjelser. Men hvorledes det gaar eller ikke gaar i den
							øvrige Verden, saa har Andræ ganske vist paatvunget os en ikke blot
							højst interessant, men ogsaa meget værdifuld politisk Gave.Hvad er egentlig Andræ som Politiker? Nationalliberal, selv i dette Ords
							videste Forstand, kan han ikke siges at 
							være. Derimod vilde han ogsaa selv energisk protestere, han har vasket
							sine Hænder i al mulig Retfærdighed. Hvad er han da? Er han radikal
							eller konservativ, det er et Spørgsmaal, som paatrænger sig netop ved
							hans Forhold til den her omtalte nye Valgmaade. Han begyndte sit
							politiske Liv langt ude til Venstre, nu staar han langt til Højre,
							tilsyneladende som en Type for en kritisk Konservativ, der i al
							Udvikling og Reformeren og Nylaven kun ser et Spil af Taaber, der fører
							os hurtigere til Nirwanas Rand. Den sande Sammenhæng er vel den, at han
							er Andræ og ikke Andet. Han er sin egen Leder og sit eget Parti og vil
							hverken have anden Leder eller andet Parti. En Natur som hans er radikal
							eller konservativ efter Omstændighederne, radikal med egne Planer,
							konservativ ligeoverfor Andres. Var han bleven ved Magten, havde han
							maaske viist sig som en dristig Reformator; nu gjør hans kritiske Evne
							ham forsigtig og konservativ, ja stundom mere. Det er ham selv, der har
							villet det saaledes. Efterat Andræ 1858 havde forladt Ministeriet, har
							han ikke siden villet træde til. Man har sikkert flere Gange tilbudt ham
							Portefeuille, og da Ministeriet Frijs gik af i Maj 1870, henvendte man
							sig til ham om Dannelsen af det nye Ministerium. Forgjæves. Tvivl og
							Kritik synes langsomt, men sikkert, mere og mere at bemægtige sig ham og
							lamme hans Lyst til at virke paa større Arenaer. Det Ensomme og
							Eneboeragtige træder ialfald stærkere og stærkere frem hos ham.Det være langt fra os at tro, at Forfængelighed er med i Spillet. Ganske
							vist kan Andræ ikke frikjendes for at have Noget af hin Molièreske
							Figurs Tilbøjelighed:Ses propres sentiments sont combattus par
								lui,Lorsqu'il les voit dans la bouche
							d'autrui.Men den psykologiske Sammenhæng hermed er den, at dette er noget meget
							Almindeligt hos kritisk og fint anlagte Naturer, baade fordi de ere saa
							kritiske, at de ogsaa maa vende sig imod deres egne Spejlbilleder, især
							naar disse forekomme dem at blive skjævt og forvrænget gjengivne, og
							fordi de ynde at nyde sig selv under den stiltiende Forudsætning, at de
							have fundet Noget for dem selv. Saasnart  Andre komme med det Samme, saasnart de faa Anelse om, at det er
							Fællesgods, de sidde inde med, ane de Uraad. Forfængelighed i Ordets
							vulgære Betydning kan det ialfald ikke være, der leder Andræ her og
							lader ham kokettere med sin Originalitet; at han ikke er forfængelig paa
							denne Vis, ere vi sikre paa. Ingen har mindre end han søgt at trænge sig
							frem i Forgrunden, og selv naar han optræder med sine mest »aparte«
							Meninger, gjør han det ganske sikkert dreven af en sandhedskjærlig
							Trang, der forbyder ham at sidde inde med sin afvigende Opfattelse, om
							han end indser, at han ikke kan trænge igjennem. Og udtaler han sig,
							stikker han ikke Noget under Stolen, thi han er ærlig, ærlig som kolde,
							klare Naturer ere det.Enhver har en Egenskab, som han sætter mest Pris paa hos sig selv. Maaske
							det, som denne i Sandhed overlegne, fine, originale, kundskabsrige Mand
							skatter højest hos sig, netop er sin Ærlighed.HALLDet er en bekjendt Sandhed, at i Udviklingen vexle organiske, nydannende,
							omskabende, frugtbare Tider med kritiske Perioder.Vi befinde os nu i politisk Henseende i en af disse sidste; nu er det
							Opgaven at tænke sig om, at kritisere og revidere alt det Store og Nye,
							der er kommet frem, og som nu begynder at øve sine mangfoldige og
							uforudsete, ja overraskende Virkninger. For tredive Aar siden vare vi i
							en Periode af den anden Art.Men atter i de nydannende Tider vil man i Reglen finde to forskjellige
							Afsnit, et forudgaaende, hvor man theoretiserer, og et senere, hvor man
							praktiserer, en Vækkelsens og Forberedelsens Periode og en Handlingens
							og Fuldendelsens.I vor store og politiske Nydannelsesperiode havde vi da ogsaa først dem,
							der prædikede den nye Lære, derefter dem, der førte den ud i Livet.Hall hørte til de Mænd, hvis Opgave det var at sætte i Værk, hvad Andre
							havde beredet Vej. Under den Omdannelse, som foregik her i Danmark ved
							Forfatningsforandringen af 1849, pløjedes der naturligvis strax en hel
							Del nye Mænd op, thi det gaar selvfølgelig med Politikere som med alle
							Repræsentanter for aandelige Bevægelser af den grovere og finere Slags;
							ethvert nyt Gjennembrud danner Skole, blot fordi det er nyt, og faar sine Mænd, nogle, der due til Noget, Andre, der
							ikke due. I Politik er der uforholdsmæssig mange af den sidste Slags,
							det er saa nemt at være med, og Storheden beror her i større Omfang end
							paa andre  Omraader paa egen Udnævnelse.
							Af den første Art, dem, der virkelig due, er der ikke nær saa Mange,
							derfor er det dobbelt nødvendigt, at der blandt dem er Nogle, der
							virkelig ere betydelige Mænd; det nuværende Forenede er et ypperligt
							Bevis paa, hvad det vil sige, naar en ny politisk Formation savner
							saadanne; adskillig relativ Dygtighed hist og her forslaar ikke. I hin
							Tid var der - foruden »Banebryderne« - til at sætte
							det nye i Gang en stor Stab af Dueligheder og som disses Ledere virkelig
							betydelige Mænd. Folk som Hall, som Krieger, som Madvig og
								Andræ havde man ikke mærket meget til før
							1848. De havde ikke været Bannerførere, ja, Madvig havde endog snarere været imellem dem, der holdt igjen. Nu
							vare de parate, friske og ubrugte, rede til at føre det Nye ud i Livet.
							Omkring de betydelige Mænd stod i talrig Kreds en Mangfoldighed af dii minores og dii
							minimi, som følte sig overbeviste om, at man nu havde fundet et
							forjættet Land, hvor det blot gjaldt om at indrette sig hyggelig, som
							tog fat paa alle Leder og Kanter og ofte gjorde god Nytte, men ogsaa
							ofte gjorde sig skyldige i den Fejl at forvexle Forandring og
							Forbedring. For at illustrere Tanken vilde vi sige, at Fenger's Plads var her, som en Nummer Et, en
							Koragos for større og mindre Storheder af denne Kategori.Hall passede fortræffelig til at være med til at sætte det
							konstitutionelle System i Scene. Intet i ham hersker absolut,
							egenraadigt, men Alt er modereret, afvejet og hensynstagende. Han er
							Kompromis'ets Mand, hans Yndlingsbevægelse er at fare med Lempe; fin i
							Tanken forudser han og overvejer de Chancer, der kunne indtræffe. Til en
							vis Grad er han maaske Sangviniker og holder af at lægge endel hen til
							Fremtidens velvillige Besørgelse, Expedition og Fortolkning, men som
							Sangviniker er han dog ubetinget af dem, der, om de end »haabe det
							Bedste«, tillige »frygte det Værste«. Han har agtelsesfuld Sympathi for
							det Gamle og imødekommende Interesse for det Nye; men af begge Dele
							forlanger han, at de skulle fremtræde i en lempet Form uden skarpe og
							haarde Kanter, og han er selv fortræffelig til at slibe Kanter af og
							hugge Spidser bort.Man fortæller, at en af det gamle Regimes Mænd paa et  tidligt Tidspunkt af Halls politiske Løbebane
							skal have sagt om ham: »Hvorfor vil denne Hall give sig af med det
							absurde konstitutionelle Væsen? Han vilde jo være bleven
							Gehejme-Statsminister alligevel«. Den gamle Enevoldsmand havde vistnok
							Ret. Hall er i en fremragende Grad i Besiddelse af Evner, som bære en
							Mand oppe i vort Samfund. Han er ikke anlagt til at være nogen
							fremstormen de, urolig Banebryder, i hvis Sjæl store Nydannelser gjære
							og brydes med Krav paa Virkeliggjørelse og Forløsning. Alt Andet end
							det! For ham ligger tvertimod i en særegen Grad det Formende, Ordnende
							og Medierende. Kun dette Arbejde falder ret for hans af Naturen
							forsigtige Haand. Dersom han var bleven Gehejme-Statsminister, som hin
							Kritiker vilde have havt det, var han vist bleven en fortræffelig
							Raadgiver for en oplyst, human, retsindig Enevoldskonge, og han var
							sikkert bleven siddende i Konsejllet til sin Dødsdag. Nu blev han ikke
							en Absolutismens Gehejme-Statsminister, men en Konstitutionalismens
							Minister, og det var endnu bedre, thi i den første Aarrække af den nye
							Æra var der i en ganske særegen Grad Brug netop for de Egenskaber, som
							udgjøre hans Styrke.Hall var en fuldt udviklet Mand, da han kom ind i det politiske Liv.
							Under Christian den Ottende spillede han ikke nogen fremtrædende Rolle,
							skjønt han omgikkes meget med flere af den liberale Retnings
							Bannerførere, Kammerjunker vilde han ikke være, skjønt denne Titel efter
							Sigende blev ham tilbudt. Men Folketaler og Folkeleder vilde han heller
							ikke være, det Agitatoriske laa endnu mindre for ham. Han passede sine
							Ting som Auditør og som Docent i Romerret og gjorde disse Sager godt.
							Han var en dygtig Jurist og havde et ganske ualmindeligt Greb paa at
							lære fra sig. Han var derfor en meget søgt Manuduktør, og den Romerret,
							som han skrev - og omtrent skrev ud af Hovedet - var
							som Lærebog for Studerende, der ikke skulde nedsænkes i Uendeligheder af
							Tvivlsmaal, men samle Resultater i et klart Overblik, et fortrinligt
							Arbejde.Men 1848 kom. Den nationale Bevægelse gjorde et mægtigt Indtryk paa Hall;
							paa ham som paa Andre, der kom til at høre til samme Kreds, synes den at
							have virket endnu  stærkere end den
							liberale Strømning. Det er ialfald betegnende, at Hall, der hverken
							deltog i Kasinomøderne eller i Folketoget til Christiansborg, begyndte
							som Politiker med at være Medlem af en Forening, der dannede sig
							væsentlig paa Foranledning af nuværende Hofjægermester Tutein til
							Marienborg for at udgjøre et Kjærnepunkt i den nationale Retning. Denne
							Forening kom ikke til at træde frem med noget positivt Skridt, thi
							Martsministeriet var fyldt af samme Følelse og gjorde af sig selv sin
							Gjerning.I dette sad hans Omgangsvenner og Studenterkammerater Monrad og Knuth, og
							han selv blev snart tagen med til Arbejdet. I det store Maleri af den
							grundlovgivende Rigsforsamling har Constantin Hansens Pensel gjort
							adskillige træffende Iagttagelser. Til disse hører den Maade, hvorpaa
							Hall er stillet sammen med A. V. Moltke; der er i den Maade, hvorpaa den
							unge Mand - Hall var dengang 36 Aar - staar
							ligeoverfor den gamle Minister, en agtelsesfuld Ærbødighed fra den Enes
							Side og en sympathetisk Velvillie fra den Andens, som maler Forholdet.
							»Bregentveds Moltke« holdt af Hall og satte Pris paa ham, og det var
							ham, der vilde, at han skulde være kongevalgt Medlem af
							Stænderforsamlingen, da den skulde vedtage den Valglov, hvorefter den
							grundlovgivende Rigsforsamling skulde vælges. Til denne valgtes han af
							Kjøbenhavns Amts første Valgkreds, Frederiksberg og Amager, en Kreds,
							han siden den Tid uafbrudt har repræsenteret. Han blev Medlem af
							Grundlovsudvalget og Ordfører for Grundlovens syvende og ottende Afsnit.
							Han var altsaa en af dem, der stod Fadder til Grundloven, men hans
							kritiske Instinkt sagde ham snart, at den ikke var bleven, som den burde
							have været, og han skal meget tidlig have udtalt, at man vilde blive
							nødt til at gjøre den om igjen.Hall havde Kundskaber og Indsigt nok til at blive et fremragende Medlem
							af en lovgivende Forsamling, men hvad der i en særlig Grad gjorde, at
							han strax kom til at spille en saa vigtig Rolle, var hans store Talent
							som Partileder. Det var Noget, der var Brug for i disse unge Tider, og
							det var Noget, han havde stort medfødt Anlæg for. Der viste sig netop hans Sans for at ordne og organisere, for at
							mægle og forene, hvilken hos ham atter er forbunden med Evnen til at
							holde  Overblik over Situationen, med et
							sikkert Instinkt for, hvad der kan sættes igjennem, og med en udviklet
							Følsomhed for, i hvilken Retning der ligger Vanskeligheder, som man maa
							gaa af Vejen for.Rastløs Energi er derimod ikke en af de Egenskaber, han er i Besiddelse
							af. Hans Natur er magelig, med hans Livlighed og Begavelse er parret et
							vist Maal af Indolens. Derfor blev det ogsaa nu og da bebrejdet ham, at
							han tog sig det lidt mageligt som Leder; et strengt Scepter førte han
							heller ikke, og da nu tillige dannede Folk ikke ere lette at tumle som
							Partimedlemmer, fordi de have ikke blot mere Kritik, men stundom ogsaa
							mere Selvtillid, mere personlig Forfængelighed og Pirrelighed end den
							naive, demokratiske Masse, saa blev Arbejdet naturligvis ingenlunde uden
							Mangler. Men i det Hele taget manøvrerede han sine Folk med Dygtighed,
							og bedre end nogen Anden kjendte han tillige Rigsdagen, kjendte de
							enkelte Personligheders, Ledernes og de Meniges, stærke og svage Sider
							og forstod bedre end nogen Anden ved offentlige og private Forhandlinger
							at anslaa de Strenge, som lød bedst i hver Enkelts Øren. Det var disse
							Egenskaber, som snart gjorde ham til den virkelige Fører og stillede
							andre Rivaler i Skygge. Professor Vilhelm Bjerring, et baade agtet og
							afholdt Medlem, der tilbunds var inde i de franske parlamentariske
							Forhold og havde studeret disse som en Specialitet ved Siden af
							Grammatikken, vilde konstruere de parlamentariske Partier herhjemme
							efter det franske Schema, men man manglede de Forudsætninger, der vare
							nødvendige for en Ordning, som ikke lader sig udføre a priori. Hall gik induktivt tilværks, begyndte med
							Virkeligheden selv, og det lykkedes.Imod den Fare og Fristelse, som ellers nok kunde have besejret en ung
							Mand, der pludselig saae sig i Spidsen for et stort Flertal, var Hall
							sikret ved sinjevne og lykkelige Natur. Hans sunde Sans lod ham altid
							styre den rette Middelvej og holdt ham borte fra Yderligheder. Hans
							humane Tænkemaade beskyttede imod ethvert Misbrug af Magten. Opstod der
							nu og da en liden Vanskelighed, saa kom man sædvanlig over den ved hans
							sjeldne Evne til at dæmpe Lidenskaberne og hans vindende Humor. Det var
							gladere og fornøje-  ligere Tider
							dengang end nu; selv over de heftigste Kampe hvilede der et Lunets og
							Aandrighedens Skær.At Opmærksomheden hurtig blev henledet paa Hall som Ministeræmne, er en
							Selvfølge, og han modtog tidlig Tilbud om at træde ind i Ministeriet,
							baade i A. V. Moltkes og i P. G. Bangs. Men han forhastede sig ikke. Det
							var først, efterat han havde været med at bære Dagens Møje under den
							store Kamp imod Ministeriet Ørsted, hvor han havde den Fortjeneste at
							samle Oppositionen om et moderat Program, der lod sig gjennemføre af en
							Regering, at han tog Del i Landets Styrelse, idet han blev
							Kultusminister i det af Scheele under P. G. Bangs Forsæde den 12.
							December 1854 dannede Kabinet. Da Hall først var kommen ind i
							Regeringen, gik det som i Rigsdagen: han blev snart en Leder, ja den
							Ledende. Under Resten af Frederik den Syvendes Regering var det ham, der
							mere end nogen Anden bestemte Retningen for vor indre og ydre Politik.Da han var Minister, faldt Halls parlamentariske Evner endnu mere i
							Øjnene, end da han var Medlem. Han er af dem, der tale bedst fra
							Ministerbænken, men han er under enhver Omstændighed en af de bedste
							Talere, vi have. Hans Veltalenhed er ejendommelig. Han er ikke
							sprudlende og brillerende, som Orla Lehmann var det, Lehmann, hvis Taler
							H. E. Schack træffende sammenlignede med Champagne, som man skulde
							reservere til Pryd for festlige Lejligheder, men som ikke maatte drikkes
							hver Dag. Han er ikke en aandrig, men ufejlbar Docent som Krieger. Han
							har ikke Monrads Evne til den store Pathos's udstrakte Skala fra Stormen
							til Hvisken eller Tschernings tordnende Svada med dens døvende Bulder og
							paradoxe Lynglimt. Allermindst deler han Andræs Tilbøjelighed til at
							udlede sig en ensom Bjergspids og fra den gjennem sine skarpe Briller
							dybsindig-ironisk betragte de omliggende Myretuer og de ukyndige og
							uvidende Myrer, som færdes i dem. Han holder sig mere ved Jorden, ved
							det Virkelige og det Praktiske, hans Veltalenhed er aldrig i Slaabrok og
							Tøfler, heller ikke i Kjole og hvidt Halstørklæde, men i Frakke af godt
							Snit, som klæder den, der bærer den.Naar Hall holder en af sine større Taler, har man for sig  en Mand, hvis hele ydre Apparat af Holdning,
							Stemme og Foredragsmaade strax gjør et vist behageligt og tillige et
							overlegent og sikkert Indtryk. Man hører uvilkaarlig efter, hvad denne
							Mand har at sige, føler sig sympathetisk stemt, lytter efter med
							Interesse, med Velbehag, med Billigelse, med fuldkommen Tilslutning, og
							saa - er han færdig, uden sortie, uden
							Knald. Han sætter sig ned, og man giver ham Ret, eller han ender, naar
							han føler, at man er af hans Mening, hvilken af Delene man nu
							foretrækker. Det er kun den virkelige og fødte Taler, der saaledes
							forstaar at gjøre Tilhørerne usikre paa, om de gaa ind paa hans Mening,
							eller om han kun udvikler for dem, hvad de i Grunden mente iforvejen.Man morer sig i Regelen tillige godt, naar Hall taler, han har megen
							Humor og er ikke bange for at komme med en spøgende Bemærkning hist og
							her, hvad der i sin Tid ofte irriterede navnlig dem af hans Modstandere,
							der som J. A. Hansen forstaa Spøg mindre end noget Andet i Verden.
							Undertiden kan dog Hall forfalde til en vis Bredde, eller han foretager
							længere Digressioner fra Spørgsmaalet, og det kan ikke nægtes, at han
							engang imellem i en snever Vending, naar det gjaldt at klare sig i en
							vanskelig Affære, har kunnet føre sine Tilhørere i »Kjæde gjennem alle
							Stuerne«, ja ud paa Trappen med, saa at de ganske glemte, hvad det
							egentlig var for en Dans, der blev danset; men den Slags Manøvrer høre
							jo temmelig uundgaaelig med til Opførelsen af de parlamentariske
							Kotillon'er.Men der er ikke nogen Mand i Danmarks Riger og Lande, der mindre end Hall
							lader sig forlede til at sige Mere, end han vil sige, en Egenskab, som
							er meget sjelden, selv hos fødte Talere. Hall besidder den imidlertid i
							høj Grad. Det er ham om at gjøre at faa sagt, hvad han vil sige, og kun
							hvad han vil sige. Midt i den rige Strøm af hans Tale lyder bestandig en
							vis Klang af det gamle Ord: »Af megen Tale kommer Fortrydelse, men
							Tavshed er sikker«, og Ingen forstaar bedre end han at tie talende.
							Denne overordentlige Hensyntagen i sine Udtalelser til Intet at
							foregribe og Intet at kompromittere kan naturligvis til Tider øve en
							dæmpende Indflydelse paa Virkningen af hans Taler. »Beredsamheit ist nur
							Deutlichkeit« siger Jean Paul. Var dette udtømmende, var Hall  ingen veltalende Mand. Men Jean Paul
							har ikke Ret, og en Mand, der kan faa sit Auditorium med sig som Hall,
							er virkelig veltalende.Hall har da ogsaa som Taler præsteret fortrinlige Ting. Han har leveret
							knusende Indlæg baade imod Reaktionen og imod Bondevennerne,
							gjennemhugget Bluhmes kunstfærdige Rustning, selv naar denne som i 1863
							værgede sig »med forgiftede Vaaben«, svippet BlixenFinecke, kulbuteret
							Tscherning, opplukket J. A. Hansen, traadt G. Winther flad og lært
							Schiørring mores. Engang imellem slaar han ogsaa
							en Mand ihjel, som hin Aften, da Tauber knustes under hans »dybtfølte
							Foragt« med en éclat, der førte til
							Tilhørerpladsens Rømning. Halls store Taler have tillige et meget
							righoldigt politisk Indhold. Vi erindre som Exempler om hans Opgjørelse
							med de gamle Helstatsmænd i Efteraaret 1863 og om hans Forsvar for sin
							Politik i hin store Adressedebat fra Sommeren 1864, der indeholder saa
							mange værdifulde Bidrag til vor politiske Historie.Nu taler Hall meget sjeldent. I den daglige Debat tager han aldrig Ordet,
							og det er kun ved ganske specielle Lejligheder, at han endnu leverer
							Slag. Man mærker, at han ikke har glemt Kunsten, men har tillige en vis
							Følelse af, at han lider under Trykket ved at tale til Folk, som ikke
							ville lade sig overbevise. Tidligere var det anderledes, og da talte
							Hall gjerne og hans Taler vare en Fest for Tribunen.Som Minister vedblev Hall at se det Parti, han havde bidraget saa
							væsentlig til at organisere, staa trofast samlet om sin Fører. Men Halls
							Betragtningsmaade og Politik repræsenterede. ogsaa noget Mere end et
							enkelt Rigsdagsparti. Bag ved ham stod i Virkeligheden saa godt som hele
							det Lag i Folket, som man i den senere Tid har kaldt »det store
							Mellemstandsparti«, og som med forskjellige Afskygninger naar fra det
							egentlige Højre helt over til Bondevennerne.Dette Parti, hvis fleste Bestanddele haardnakket have forsikret, at de
							ikke ere National-Liberale, men dog som Helhed ikke har noget andet
							Navn, findes i den samme Sammensætning i alle Lande. Det indbefatter den
							aldeles overvejende Del af de mere dannede og velstaaende
							Samfundsklasser, og det er efter deres Hoved, hvor mange Knubs og  Buler Hatten end har faaet, at det
							konstitutionelle System er blevet formet.I denne Samfundsklasse holde imidlertid alle Forudsætningerne om »Folket«
							Stik, alle hine Forudsætninger om, at dette er et nogenlunde udviklet, i
							Reglen ret klogt og ret tilbageholdende Element, der lader sig bøje og
							styre ved moralske Midler. Denne Samfundsklasse faar i ethvert
							konstitutionelt Land sin mere eller mindre enevældige Periode. Naar
							Historien faar vor Tid lidt mere »paa Afstand«, vil den sikkert hævde,
							at denne Periode med alle sine Svagheder repræsenterer et smukt og fint
							Afsnit i hvert Lands Historie i det nittende Aarhundrede.Har den sine Mangler, har den ogsaa skjønne Egenskaber. Om den borgerlige
							Liberalisme har man nu til Trivialitet gjentaget, at dens Program
							ligeoverfor det Gamle kun var: 6te-toi de là que je
								m'y mette, og det Sande deri ere Alle nu blevne enige om at
							anerkjende. Men den Tid turde være nær for denne Periodes Vedkommende,
							da man istedetfor at skumle bag det Levendes stærke Ryg skal til at
							dømme velvillig i Kraft af det Gamle de mortinsnil nisi bene. Og naar man saa skal til at dømme
							mildere og retfærdigere om den æsthetiske Politik, om Doktrinernes og
							Illusionernes Politik, saa vil man nok finde, at ikke blot har
							Gjennembruddet af den »borgerlige og intelligente« Liberalisme ligefra
							Julirevolutionen, ja man kunde maaske sige fra Natten den 4de August
							1789 været ledsaget af stærkere og renere Pust fra Guldalderen end andre
							Former for politisk Gjennembrud - men ogsaa efter
							Gjennembruddet, helt ned i Perioden, vil man ved Siden af alt det Urene
							finde Gjenklang af noget virkelig Løftet, som forklarer, at der ikke er
							nogen anden politisk Form, der i den Grad som denne har bygget paa den
							Forudsætning, at Menneskene vare gode, retfærdige, villige til at
							anerkjende hinandens Fortrin og til at lade sig lede af de Bedste.Den borgerlige Liberalismes Regeringstid fik vi her i Danmark under
							Frederik den Syvendes illusionsfyldte Regering, hvor vort offentlige
							Liv, saa doktrinære vi end vare, var fyldt af Haab og Fantasi og tonede
							»af Fløjters og Gigers Klang«, hvor man begik sine pligtskyldige Misgreb
							til lifligt  Akkompagnement, stundom af
							Hartmann og Heise, stundom af Tivolis Lumbye, hvor man byggede skjønne
							Luftslotte for Fremtiden, hvor Alt syntes muligt og det politiske Liv en
							Leg med gyldne Skaktavl.I en Periode, som er saa præget af Skepticisme eller i gunstigere Fald
							Eklekticisme som den nuværende, er det naturligt, at en Tvivl om de
							politiske Formers Værdi dæmrer hos mange finere Aander. Men ligesom vor
							Tid tvivler og kritiserer, var hin naivt betagen af Tro paa det
							Politiskes formentlige Magt i Livet og sande Indholdsfylde i Danmark
							under Frederik den Syvende.Hall var det konstitutionelle Partis ledende Mand. Et Bindeled mellem ham
							og Partiet var »Dagbladet«, der i sin første Barndom i 1852 blev taget
							under Armene af den ved Hall stiftede Femtejuniforening og altid har
							staaet ham nær. Det har nok holdt af at kritisere ham og engang imellem
							endogsaa meget skarpt opponeret baade imod ham og imod de Ministerier,
							hvoraf han var Medlem, men det har til alle Tider ikke villet tillade
							nogen Anden, det være sig Blixen-Finecke eller »Fædrelandet«,
							»Flyveposten« eller Tauber, at røre ved ham.Som Minister var Hall dels Kultusminister, dels Udenrigsminister. Det
							kunde synes, som om Kultusministeriet laa særlig for den Mand, der
							repræsenterede denne Retning. Det laa ogsaa godt for ham. Hall havde en
							levende Interesse for denne Virksomhed og har efterladt sig en Række
							smukke Minder fra denne Tid. Men det forekommer os, at Halls Virksomhed
							som Udenrigsminister i ikke ringere Grad var, om vi saa maa sige,
							naturbunden af den Retning, han repræsenterede, den aandelige Bevægelse,
							der bar ham oppe. Man regnede udadtil med »Magterne«, som man regnede
							med »Folkets« Egenskaber indadtil, og troede, at det kom væsentlig an
							paa at have Ret.Som Konsejlspræsident og Udenrigsminister havde Hall det vanskelige og
							byrdefulde Hverv at føre Forhandlingerne med Tyskland. Som bekjendt brød
							den taalelige Forstaaelse med dette Land atter op, da Fællesforfatningen
							strax efter sin Ikrafttræden blev sat paa Prøve, og en Række pinlige
							Konflikter opstod. Halls Stilling var meget vanskelig. Han  havde betydelige Evner. Lord Wodehouse, som
							havde forhandlet med ham i de kritiske Tider efter Kong Frederik den
							Syvendes Død, udtalte endog om ham som sin Overbevisning, at Historien
							vilde give ham Plads mellem de store Statsmænd, og selv Bismarck skal
							- i en iøvrigt ikke velvillig Sammenhæng - have
							indrømmet, at han var »ein gescheidter Mann«, ikke lidt i den Mands
							Mund.Hall har megen Finhed i Iagttagelsen, instinktmæssigt Blik for enhver
							Situations forskjellige Muligheder, Bevægelighed, Evne til at finde
							Udveje og til at dække sig.Det er sandt nok, at han ikke var nogen Cavour, ikke heller noget
							Sidestykke til »Ørnen i Dresden«, urolig og forpint rugende over mægtige
							Planer i smaa Forholds trykkende Bure. Men Danmark er heller ikke noget
							Piemont, og det er hidtil undgaaet at blive et Sachsen.Det er et Spørgsmaal, om Halls Politik paa et enkelt Tidspunkt kunde have
							drejet af i en anden Retning, men vi tro unægtelig, at Hovedulykken var
							den, at den stillede Opgave var umulig. En overmægtig Modstander, et
							Europa, der tildels var os velvillig ligegyldigt, ikke havde Noget imod,
							at vi blev behandlede retfærdig, men heller ikke tog sig det nær, at vi
							behandledes uretfærdig - ja som tildels var os temmelig
							usympathetisk, mere maaske end man tror. Det er ikke nogen Mythe, at man
							saae paa vor Frihedsudvikling med meget kritiske Blikke, og at de nye
							Mænd, som ledede den, betragtedes som farlige Revolutionære.
							H.N.Clausens Optegnelser vise, hvorledes Rusland tog Anstød af en saadan
							Sag som vor Jagtlov, hvorledes den russiske Gesandt viste en ligefrem
							fornærmelig Adfærd imod Frederik den Syvende, fordi han talte til
							Clausen ved en Hoffest. Om Halls Forhold til Rusland hed det sig, og
							vist med nogen Grund, at paa en Tid, da vi selv ansaa os for i høj Grad
							agtbare, vilde denne Stormagt ikke afslutte en Konvention med os, fordi
							det da efter international Etikette havde maattet give en af sine høje
							Ordener til vor daværende revolutionære Udenrigsminister. Og vore
							»Broderriger«, Sverig og Norge, regeredes af vor Konges »Broder«. Ja,
							ganske vist var Villien god, men Evnen og det store Blik? Krieger sagde
							engang i en Tale i Rigsraadet saare skjønt om Kong Karl den Femtende, at
							han var  »beaandet ikke blot af Muserne,
							men af Musernes Moder«. Tiden viste, at Kongen nøjedes med at holde sig
							til Døtrene.Saaledes var Stillingen udenfor; indenfor havde vi et utaalmodigt Folk,
							som trængte paa og bragte Halls forsigtige og dvælende, men tillige
							paavirkelige Karakter i en ofte pinlig Stilling. Det maa vel erindres,
							at de, der nu bedømme den i hin Tid fulgte Politik som Frugten af
							strafværdig Letsindighed, for en væsentlig Del indbefatte alle de Mange,
							der dengang stemplede den som en svag og modløs Vigen tilbage for
							resolutte Afgjørelser og ikke kunde faa Danmarks Politik aggressiv og
							udfordrende nok; man behøver her kun at minde om Danevirkeforeningen.Det var en lang og trættende Krig, der dengang førtes med Noter. Havde
							Sejren kunnet være vunden ved disse, havde den været sikker, thi
							Danmarks Noter vare fortrinlige som statsretlige Indlæg, affattede med
							en Fylde af Kundskab og juridisk Stringens i Bevisførelsen og som oftest
							tillige bragte i en mønsterværdig, om end stundom noget bred Form; ved
							dette Arbejde havde Hall uden Tvivl en fortræffelig Assistance i
							Udenrigsministeriets daværende og nuværende Direktør, P.Vedel.Hall fulgte en Politik, der passede for et lille og svagt Land. Idet han
							gjorde de Indrømmelser, vi blev tvungne til, og langsomt, men saa vidt
							muligt i en bestemt Retning veg tilbage for Tysklands Tryk, søgte han
							tillige at vinde en bestemt Stormagt, saaledes at den ved sin Ære maatte
							være forpligtet til at staa Last og Brast med os, naar Krisen kom. Den
							Rolle, England dengang spillede i Europa, gjorde naturlig denne Stat til
							Gjenstand for disse Tendenser. Og England kvitterede for Modtagelsen.
							Den hele engelske Presse stod paa Danmarks Side. I det stolte Parlament,
							hvor dengang Europas Skæbne til Stadighed stod paa Husets Dagsorden,
							satte Englands Premierminister da ogsaa sit Riges Ære i Pant for Danmark
							ved den Udtalelse, som i samme Nu gik Verden rundt: at Danmark, hvis det
							kom til Sammenstød med Tyskland, ikke skulde komme til at staa alene
							- en Erklæring, der rigtignok brast som en Sæbeboble i det
							Øjeblik, hvor den skulde følges af Handling. Samtidig søgte Hall,
							støttet af de to Kongers personlige 
							Venskab, at afslutte en virkelig Alliancetraktat med SverigNorge.
							Traktaten var i Virkeligheden færdig; et Besøg, som den svenske
							Udenrigsminister en Dag i August 1863 hemmelig gjorde hos Gesandten i
							Kjøbenhavn, antoges at have bidraget til at fjerne de sidste
							Vanskeligheder, men formelt var Afslutningen ganske vist ikke
							fuldbyrdet.Krisen nærmede sig med stærke Skridt fra Begyndelsen af 1863. Den 30.
							Marts kom Kundgjøreisen om den forestaaende Udsondring af de tyske
							Hertugdømmer, og den 29. September forelagdes Forfatningen for
							Danmark-Slesvigs Fællesanliggender, hvilket sidste Skridt blev foretaget
							under Opmuntringer ikke blot fra svensk-norsk, men ogsaa fra preussisk
							Side. Der kan med Hensyn hertil ikke godt være Tale om, at vor Gesandt
							skulde have hørt fejl eller misforstaaet, saaledes som det før har været
							Tilfældet med Bismarck; thi Quaades Meddelelser til Kjøbenhavn indeholdt
							det Samme, som Buchanan indberettede til St. James: at Bismarcks Program
							var »et uafhængigt Danmark til Ejderen og et uafhængigt Holsten til
							samme Flod«. Man havde til denne Forfatning, da den forelagdes,
							Udlandets velvillige Sympathi, man havde den varmeste Tilslutning fra
							Befolkningens store Flertal, og det lige fra Kongen af. Frederik den
							Syvende gav utvetydige Beviser paa, hvor ivrig han ønskede Sagen
							fremmet; han gik endog i saa Henseende meget vidt Under sit sidste
							Ophold i Kjøbenhavn samlede han saaledes om sig forskjellige af
							Rigsraadets notable Mænd og anbefalede dem indtrængende at bidrage til
							at fremme Forfatningssagen. Forfatningsforslaget vedtoges da ogsaa den
							13. November 1863. Men saa kom Frederik den Syvendes Død. Det fortælles,
							at der var en stor Diner hos en af vore adelige Stormænd, umiddelbart
							efter at Forfatningen var bleven vedtagen. Hall sad der fejret som
							Hædersgjæst og kunde triumfere over en stor parlamentarisk Sejr, der
							tillige syntes at skulle bringe en afgjørende og heldig Vending I
							Forholdet til Tyskland. Midt under Festen indløb der et hemmeligt
							Telegram til Hall fra Glücksborg, der bebudede det Værste om Frederik
							den Syvendes hidtil lidet paaagtede Sygdom. Der er i denne lille Episode
							noget Dramatisk, som illustrerer Situationen. Lynet slog uventet ned fra
							den kolde  Novemberhimmel og ramte
							Spiret i det nye Lykkens Hus. Kongen døde. Værker som Rigsraadstidenden
							ere sjeldent romantiske, og dog, den som blader i Rigsraadstidenden for
							1863, finder et Sted, hvor der er et Brud saa voldsomt, saa
							katastrofisk, at ingen historisk Roman vilde have vovet at konstruere
							det mere afbrudt og stejlt. Numeret den 13. November meddeler
							Slutningsforhandlingen ved Forfatningsudkastets Vedtagelse,
							Rigsraadspræsidentens Proklamering af Afstemningens Udfald med bevæget
							Bøn til Gud om, at den saaledes vedtagne Forfatning maa blive
							Fædrelandet til Ære og Velsignelse, hans Forsøg paa at dæmpe den
							endeløse Jubel paa Tilhørerpladserne. Det næste Numer har sort Rand; det
							er dateret den 15. November og meddeler det kongelige Budskab til
							Rigsraadet om Frederik den Syvendes Død, med hvem Frederik den Tredies
							mandlige Æt, som i Retfærdighed og Mildhed har hersket over disse Lande,
							er udslukket. Paa den blanke Plads, som i Tidenden er ladt aaben imellem
							disse to Møder, staar Halls bedste Forsvar.Hvem mindes ikke hine Dage, der saa fulgte, mørke og tunge i bogstavelig
							og overført Forstand. Afskyeligt Vejr Dag efter Dag, kold Regn og Taage,
							tung og mørk Himmel; det var som en usandfærdig Beretning, at der
							overhovedet existerede en Sol. Alle Folk klædte i Sort, Alle med
							bedrøvede Miner og ængstede Hjerter. Ankeret syntes gaaet fra Skibet,
							dette selv i Drift mod ukjendte, truende Strande. For den nye Konge
							havde man dengang ringe Sympathi, ja man nærede i ikke faa Kredse
							positiv Mistillid til ham, og i de første triste Dage af hans Regering
							gav disse Stemninger sig stærkt Udtryk. Men alt Haab og al Tillid syntes
							at samle sig om Hall. Siden Frederik den Syvende forgudedes i
							Martsdagene 1848, havde maaske ikke en saadan mægtig Popularitet
							ombølget en Enkeltmand som den, der i den Tid omgav Hall. De, der
							færdedes her i Hovedstaden i disse Dage, kunne næppe have glemt, hvilken
							næsten revolutionær Klang der var i de tordnende Leveraab for Hall og
							for Ministeriet Hall, som gjenlød overalt, men særlig to Gange, først
							paa Christiansborg Slotsplads den Dag, da Hall fra Slotsaltanen havde
							forkyndt: »Frederik den Syvende er død, Leve Kong Christian den
							Niende!«, og dernæst fra Folkemassen paa Gammeltorv den Formiddag, da
							Kommunalbestyrelsen med  gamle Lüttichau
							i Spidsen havde været hos Kongen for at bede ham at underskrive
							Forfatningen, men ikke havde faaet noget Svar. Har Hall faaet at mærke,
							hvad Upopularitet er, saa har han ogsaa følt, hvad Popularitet er, i
							dens stærkeste og mest koncentrerede Form.Hall var Minister et Par Maaneder af Christian den Niendes Regering,
							længe nok til at se sit Værk falde ned Sten for Sten: Forstaaelsen med
							Tyskland, Novemberforfatningen, Alliancen med Sverig-Norge. Han modtog
							»Pressionen« for Novemberforfatningens Tilbagetagelse. Det var et
							pinligt Hverv. »Pressionen« repræsenterede ikke Andet, end hvad Ordet
							selv angiver; der var hverken Sympathi for Danmark eller Anerkjendelse
							af, at vi led Uret, ja næppe nok Kjendskab til Sagen hos de herværende
							Diplomater. Der fortælles saaledes om Frankrigs Repræsentant, General
							Fleury, der interesserede sig levende for Stutterivæsen, at han ogsaa
							under disse Forhandlinger var saa optagen heraf og af et Spørgsmaal om
							nogle arabiske Heste, at han i Distraktion for en af vore Statsmænd
							omtalte Striden som »votrequestion Arabe«. Hall holdt vedblivende paa
							Forfatningen, efterat England havde maattet meddele, at Bismarck, som
							forlangte Forfatningens Tilbagetagelse, ikke vilde give Løfte om, at
							Okkupationen af Holsten derved skulde hindres. Han indgav tilsidst den
							24. December sin Demission, da Kongen vel var tilbøjelig til at beholde
							ham som Minister, men forlangte Forandringer i Ministeriet, som Hall
							mente ikke at kunne gaa ind paa. Vi skulle ikke nærmere forfølge de
							Betragtninger og Hypotheser, der frembyde sig i Anledning af dette
							Skridt, men blot fremhæve, at efter menneskelig Sandsynlighed havde
							Hall, selv om han ikke kunde have undgaaet Krigen i Februar 1864, aldrig
							i Juni ladet Londonerkonferencen gaa fra hinanden, uden at Freden var
							bleven sluttet der. Den Situation, som forelaa under Konferencen, var
							netop af dem, hvor hans ejendommelige Talent som Politiker udfolder sig.
							Monrad har ogsaa offentlig i en Bladartikel erklæret, at Hall paa det
							mest Indtrængende lod ham opfordre til ikke at lade Konferencen
							sprænges; det havde Hall aldrig selv villet gjøre.I Aarene efter Krigen holdt Hall sig meget tilbage, og det  overraskede Mange, at han i Maj 1870 traadte
							ind i et Ministerium, der end ikke bar hans Navn. Grev
							HolsteinHolsteinborg, til hvem Kongen efter Ministeriet Frijs's
							Demission havde henvendt sig om Dannelsen af det nye Ministerium, havde
							overtaget dette Hverv; han ønskede at faa Krieger med, der spillede en
							ledende Rolle i Landstinget, Krieger vilde igjen have Hall med og tog ud
							til dennes Hjem paa Bakkegaarden for at forhandle med ham. Paa en
							Spaseretur i Søndermarken dannedes en Majdag Ministeriet, hvis senere
							Liv rigtignok ikke var i Harmoni med denne idylliske Oprindelse.De almindelige Valg i Sommeren 1870 bragte Folketinget et lille Flertal
							af venstresindede Elementer, og af dem dannedes da »det forenede
							Venstre«, med hvilket Ministeriet saa kæmpede disse Stridigheder, der
							ere i Alles Erindring, indtil det i Sommeren 1874 traadte tilbage,
							mindre maaske fordi det var trættet ved Kampen i Folketinget, end fordi
							det ikke fandt Tilslutningen fra Landstingets Side tilstrækkelig varm.
							Efter at være traadt tilbage fra Regeringen fik Hall Lejlighed til ved
							et kritisk Vendepunkt i vor indre Politik at vise sit store
							Mæglingstalent, nemlig i det Fællesudvalg, som blev nedsat over
							Finansloven. Det er anerkjendt, at han der var den ledende Aand. Det var
							en Londonerkonference paa det indenlandske Omraade, og den blev ikke
							sprængt.Hall er en »velfornemme Mand udi Staden«, ja en af vore allerfornemste
							Mænd. Bødkersønnen fra Christianshavn er Excellence, Elefantridder og
							Storkors af Dannebrog, foruden Storkors af et Dusin andre Ordener, og
							hans Excellenceværdighed er tilmed af en særlig fin Beskaffenhed. Thi
							skjønt alle Gehejmekonferensraader ere meget fornemme Folk og alle
							skinne med Excellencetitel, saa er der dog atter Nuancer i dette
							straalende Lys, og Halls er af første Orden. Han har til Stadighed den
							Rang, Ministrene kun have, saa længe de i Embede forblive, og kun den
							afdøde Prins Bentheim var nok egentlig et Nummer finere end han. Stor
							Vægt lægger han ikke selv paa disse ydre Udmærkelser; sit Vaabenskjold
							som Storkors har han aldrig faaet ophængt i Frederiksborg Slotskirke,
							man siger, fordi han havde udset sig til Motto: »Hvad der kan opsættes
							til imorgen, bør aldrig  gjøres idag«,
							og fordi han har fulgt dette Valgsprog, der er dybsindigere, end Mange
							ane, ogsaa med Hensyn til Vaabenskjoldet. Til Trods for en Rang saa nær
							oppe ved Pyramidens Top i Statskalenderen er Hall i det private Liv en
							af de mest ligefremme og elskværdigste Mænd, man kan tænke sig. Det er
							ofte blevet sagt om Hall, at han var en lignende dansk Type, som Lord
							Palmerston var en engelsk. Dette er endog blevet sagt saa ofte, at man
							kunde have en vis Grund til at tvivle, om det var sandt. Men der er dog
							sikkert ikke lidt Sandhed deri. Ligesom de begge i deres Ydre havde
							noget Typisk af den Race, fra hvilken de vare udgaaede, saaledes havde
							de ogsaa begge i deres Fremtræden Noget, der særlig stemmede med det
							Samfunds Smag, hvori de levede, og dette gjaldt baade, naar de stod som
							Talere foran Ministerbænken, og naar de færdedes i det som Privatfolk.
							Men Forskjellen er, at medens Lord Palmerston var i Overensstemmelse med
							engelsk Smag, naar han i sit firsindstyvende Aar i koket Figurfrakke
							tumlede sin Fuldblodshest, er Hall det, naar han sætter sig ind i
							Sporvognen eller i Omnibussen til Valby. Det vilde i Virkeligheden være
							umuligt at tænke sig Hall henslængt i en silkeforet Kupé, der med en
							stiv Kusk og en skinnende Jæger paa Bukken strøg hen ad Gaderne. Det er
							troligt nok, at der nu og da er blevet skumlet lidt blandt de fremmede
							Diplomater over, at Frederik den Syvendes Udenrigsminister kom kjørende
							til deres Feter i en beskeden Drochke eller maaske slet ikke kom
							kjørende, men de ere nok komne under Vejr med, at der var noget
							»Nationalt« heri, om ikke ad anden Vej, saa hvis de have gaaet med Hall
							paa Gaden og set alle hilse ham, fra Drochkekusken - for hvem
							han altid vedblivende er »Minister« Hall - til Ministrene
							selv. De fremmede Diplomater i Kjøbenhavn ere da endelig ikke særlig
							forvænte i denne Retning; den nuværende Udenrigsminister har fungeret i
							otte Aar uden at faa anden Bolig end nogle Værelser i et Hotel. Hall bor
							paa den bekjendte »Ny Bakkegaard«. Enhver Kjøbenhavner kjender det gule
							Hus bag den skraanende Have, i hvilken et Par store Fyrretræer give
							Bygningen selv et klædeligt Relief. Det er en hyggelig Bolig, men
							prunkløs og borgerlig i sin Fremtræden, og det er for saa vidt ikke saa
							forunderligt, at fremmede Diplomater, som vilde gjøre Udenrigsministeren
							Visit, lod  deres Kusk svinge ind til
							Venstre og kjørte op for Trappen til Idiotanstalten, der ganske vist
							saae adskillig mere imponerende ud. Denne Ejendom gav Anledning til, at
							Hall fik sit første offentlige Tillidshverv, Sogneforstanderskabet i
							Frederiksberg og Hvidovre. Efterat dette Hverv forlængst er udløbet, har
							der forresten vedblivende til dette Hus været knyttet et vist
							Protektorat og Forstanderskab, en Slags Lenshøjhed over Frederiksbergs
							og Hvidovres verdslige Anliggender, ikke mindst over de velgjørende
							Gjerninger, der vare at udøve, et Departement, som særlig har
							interesseret Halls Hustru, O. P. Brøndsteds begavede Datter. I dette Hus
							har han levet i over tredive Aar. Det Værelse, han har valgt sig selv,
							er i en Gavludbygning paa Kvisten, udstyret med en Tarvelighed, som
							mangen en Student vilde føle sig utilfreds med. Der sad han som ung
							Auditør og manuducerede, der sad han som Konsejlspræsident og
							Udenrigsminister, og der bliver han vel siddende i de samme Omgivelser
							til sin Dødsdag.Hall er en søgt og afholdt Selskabsmand, af dem, hvem baade Damerne og
							Herrerne synes godt om. Han har et rigt Fond af Lune og en udmærket
							Hukommelse for Anekdoter og smaa pudsige Træk, som han forstaar at
							gjengive fortræffelig, hvilket blandt Andet ogsaa vil sige, at han ikke
							er af de conteurs, der maa skjæve over Skulderen for at se, om Vedkommende ikke skulde
							være i Nærheden, thi Hall fortæller altid saaledes, at han med
							Fornøjelse maa være der; Vedkommende vil selv more sig ypperlig ved
							Historien. Men Halls Fond er naturligvis ikke indskrænket til mere
							personlige og anekdotmæssige Smaabegivenheder, skjønt han heraf vel nok
							har en Samling, der berører det Meste af, hvad der har spillet en Rolle
							i Danmark siden 1840. Han kjender tillige baade Begivenhederne i deres
							inderste og dybeste Grund og de lunefulde smaa Arabesker, som, skjulte
							for det store Publikum, slynge sig om Hovedlinierne. Naar man har hørt
							Hall fortælle om disse Ting, beklager man dobbelt, at han ikke har
							villet beslutte sig til at skrive eller dog forberede sine Memoirer;
							Venner og Fjender vilde med Hensyn til disse være blevne enige om een
							Ting, nemlig at han var en af de faa Danske, der kunde skrive saadanne,
							fordi han havde til Disposition baade et Indhold og en Form.KRIEGERKriegers Navn har i de senere Tider været et af
							dem, der have været hyppigst nævnte og nævnte med en vis Forskjellighed
							i Betoningen. I det Landsting, som har havt saa store Opgaver at løse,
							spiller han nemlig en Rolle, som Nogle anse for gavnlig, Andre for
							skadelig, men som Alle ere enige om er betydelig. Der var for det gamle
							Rigsdagslandsting, for »Tolvhundrededalerstinget«, simple og
							usammensatte Tider, da en enkelt Mand var det Samme som Tinget, og da
							denne Enkelte var Orla Lehmann. Den Slags
							Forhold er man kommen bort fra, men naturligvis er der bestandig
							Personligheder, som i Kraft af Løvernes Ret tage Løveparter af
							Indflydelsen, og til den Slags Folk hører Krieger.Den Indflydelse, han har i det nye Landsting, har han i en ganske særegen
							Grad taget sig selv ved sin egen Styrke. Stemningerne i det store
							Publikum vare ham ikke synderlig gunstige, da dette Ting begyndte at
							virke; der var en vis Tilbøjelighed til at regne ham blandt de
							Proskriberede, som, hvis de skulde have Lov til at vende tilbage til
							politisk Virksomhed, ialfald kun fik denne Tilladelse paa Betingelse af,
							at de holdt sig meget tilbage. Stemningerne i de snevrere ledende Kredse
							vare ham heller ikke gunstige; vel var han i nogle den Samme, han altid
							havde været, men i andre var man ham ikke vel stemt, og Følelserne imod
							ham vare meget delte hos de Nye, hos dem, som ved Ordningen endelig
							havde faaet deres »Plads i Solen«, dem, der betragtedes som den nye
							Bygnings fornemste Lejere, Beletagens Beboere.Ikke desmindre erobrede Krieger sig snart atter en saa  indflydelsesrig Plads som ledende Politiker, at
							han, da Ministeriet Holstein blev dannet i Maj
							Maaned 1870, blev tagen med som en af Landstingets Ledere, og tagen med,
							ikke som en Mand, hvis egentlige Plads var i en Kommission, men som en
							Mand, der skulde gjØre praktisk Gjerning.Han skylder kun sig selv Hævdelsen af sin Stilling. Han har ingen Clan,
							som er født og opdragen til at marschere efter hans
							Pibroch og ingen Andens; han har ingen staaende Hær, han hverver til
							hvert Felttog sine Tropper paany. At en Mand kan gjøre Sligt, vidner paa
							en Maade til Fordel for ham selv og til Fordel for dem, som følge ham.
							Det vidner om, at han er en overlegen Mand, og om, at han har at gjøre
							med brave Folk, Folk, der lade sig beherske af Grunde, ligesom han selv
							er istand til at give Grunde. At begge Parter til Tider kunne fejle i et
							Forhold, som de i anden Forstand have al Ære af, er noget Andet.Kriegers Navn som Politiker blev først ret kjendt for det store Publikum
							efter 1848, men fra det Øjeblik han traadte ind i vort parlamentariske
							Liv, blev det klart, at han var en af Høvdingene. Strax i den
							grundlovgivende Rigsforsamling spillede han en ledende Rolle; det er en
							Fornøjelse en Menneskealder efter at læse Kriegers Taler der, de ere en
							ganske sjelden Blanding af Friskhed og Modenhed, af Finhed i Abstraktion
							og Kjærlighed til Virkeligheden.Der er over Kriegers aandelige Væsen noget Fornemt ogsaa i den Forstand,
							at han holder sig noget tilbage, han vil ikke længere frem i Forgrunden
							og ikke være mere imellem Mængden, end det er nødvendigt. Han kunde vist
							godt have været Minister endnu mere, end han virkelig blev det, og han
							har aldrig villet overtage noget Konsejlspræsidium. Han holder mest af
							at dirigere lidt fra anden Række, selv nogenlunde uforstyrret. Det
							gjælder om ham baade som Minister og som parlamentarisk Leder.Krieger er imellem dem, for hvem Navnet »Doktrinær« altid haves i
							Beredskab. Imellem vore praktiske Politikere turde der imidlertid være
							adskillige mere doktrinære end han. Han er en Mand med en Doktrinærs
							hele Apparat, men i Anvendeisen er han det ikke. Han er i Besiddelse af
							megen politisk Fantasi, en baade stor og sjelden Egenskab, som vi  have meget lidt af herhjemme. Evnen til
							at kunne overse en Situations mange forskjellige Eventualiteter, til at
							se, hvilke Løsninger der kan gives, hvad der kan komme ud af det Ene
							eller det Andet, kort sagt al videre Fremadskuen, alt større Overblik er
							i Virkeligheden betinget af en Kraft i Fantasien, der levende og klart
							stiller Situationen og dens fjerne Horisonter frem for de lykkelig
							Begavedes Øje som i et Fugleperspektiv, medens Andre, der mangle denne
							Gave, kun kunne se en enkelt Egn eller en enkelt Krog.Denne Evne er Krieger i Besiddelse af; han kan virkelig overse. Kan han
							lade sig blænde og rive med, saa kan han ogsaa til Tider se skarpt som
							Faa. Paa sin Vis var han ogsaa med under Fortryllelsen i 1848, men han
							var dog den, der vilde have Grundlovens Behandling udsat, til Slesvig
							kunde være med. Og ved mangen Lejlighed senere har han viist sig om ikke
							i Besiddelse af den profetiske Genialitet, for hvilken Fremtidens
							Klippemure spalte sig, saa dog som en virkelig fremadskuende Mand,
							istand til at se skarpt og rigtig paa lange Distancer og til klart at
							bedømme Virkeligheden.Som de fleste Politikere af den ældre Skole - inden det blev
							opdaget, at den sande Visdom bestaar i kun at se fra Næse til Mund
							- har Krieger ogsaa stærk Tilbøjelighed til at ville hævde en
							fuldkommen Overensstemmelse imellem sin Betragtningsmaade paa
							forskjellige Stadier. Dette kan let være en Form for Bornerthed, men
							Krieger har en virkelig Ret hertil paa afgjørende Punkter. Se vi paa den
							langvarige Konflikt, Kampen mellem Folketing og Landsting om
							Finansloven, saa vil f. Ex. der Krieger for sit Vedkommende med Stolthed
							kunne pege paa en Række Citater, der naaer fra den grundlovgivende
							Rigsforsamlings Dage over Forhandlingerne om Forfatningen af 18de
							November og ned til vore Dage, og som klarlig viser, at han virkelig har
							forudset saadanne Misligheder og Farer som dem, det har kostet saa megen
							Møje at besværge.Krieger er en lykkelig Mand. Er Misforhold mellem Villie og Evne en
							Sygdom hos Tidens Mænd, saa hører Krieger til de karske.Opfyldt af en utrættelig Virkelyst, bevæget af Interesser for Livets
							forskjellige Omraader, er han tillige istand til at  virke for alt det Meget, han gjør til sin Sag,
							og virke derfor paa en Maade, der maa kunne tilfredsstille en Mand.Han er i Besiddelse af hele det aandelige Apparat, som er nødvendigt for
							en fremragende Mand, deriblandt naturligvis hint Jernstativ for al
							aandelig Storhed: en udmærket Hukommelse.Men han har ikke alene dette Apparat og Evnen til at benytte det,
							saaledes at han er Besidder af en rig Skat af Viden og Kundskaber. Han
							har tillige i sig den Aand, der rettelig skal besjæle det Hele, og som
							først gjør til den overlegne Mand.Det er for ham en aandelig Nødvendighed at samle i store Former, at
							indordne i omfattende Organisationer, at finde en dybere Sammenhæng af
							Begivenhedernes Udvikling. Denne Trang er Udtryk for noget virkelig
							Stort og Fornemt i hans aandelige Personlighed, ligesaa vist som smaa og
							aandelig simple Folk ikke blot altid se Alting smaat, men ogsaa føle
							Trang til at se det saaledes. Men naar han betragter Tilværeisen med
							ærefrygtsfuld Sympathi for det System af høje Love, som han finder
							udtrykt deri, gaar ganske vist hans Tilbøjelighed hertil saa vidt, at
							han vil finde den Paragraf i disse Love, han har at gjøre med, ogsaa
							naar det drejer sig om Hegn og Vandløb.Krieger, som er i Besiddelse af en stor Arbejdsevne, der maaske er
							ligesaa stor som hans Evne til at sætte Andre i Arbejde, har mange
							Interesser og en Mængde Specialiteter - ogsaa paa det rent
							Praktiskes Omraade; i Alt, hvad der vedrører Marinens Bestyrelse, skal
							han f. Ex. være hjemme trods nogen Søofficer.Det vilde endelig være en stor Misforstaaelse at tro, at han ikke er en
							praktisk Mand - maaske ikke i adskillige af det daglige Livs
							smaa Forhold saaledes, at han selv kan gjøre en Laas istand eller
							forstaar paa et uventet Sted at finde en god og billig Rødvin, og hvad
							der ellers i den almindelige Opfattelse konstituerer Begrebet praktisk
							Mand. Men han forstaar godt at behandle større Forhold, og saaledes at
							han i Behandlingen af dem ikke heller forsømmer Smaatingene. Man
							bebrejder ham i Reglen Mangel paa Menneskekundskab, og hans
							Embedsudnævnelser have maaske  været den
							Side af hans Regeringsvirksomhed, der har været mest udsat for Kritik.
							Men vist er det, at som Politiker har han et vist Greb paa at behandle
							Folk, og er det i enkelte Forhold kommet til stærke Brydninger, har
							sikkert Skylden været paa den anden Parts Side.Der er imidlertid et stort Skibbrud i Kriegers politiske Liv. Til visse
							Politikere er en enkelt Forestilling knyttet saa uadskillelig som
							Skyggen til et Menneske, den hænger ved deres Hæl, hvor de gaa, den
							ligger ved deres Fod og strækker sig op bagved dem, saasnart et Glimt af
							Lys falder paa dem. Saaledes følger Ordet Londonerkonferencen Kriegers
							Navn.I visse Henseender var denne Konference en barok Parodi paa det
							foregaaende Aars store Kongresplaner; under den Diskussion, som fulgte
							efter den i Parlamentet, sammenlignede den ætsende d'Israeli i sin store
							Tale Konferencen med et sex Ugers Karneval - og det skjønt den
							havde været ledet af den Lord Russell, som den samme Taler tidligere
							havde kaldt »den europæiske Politiks Sieyes«. Karnevalet blev for os en
							Tragedie, men dog er der noget Betegnende i d'Israelis Ord. Ser man
							tilbage paa disse sex Uger, i hvilke Danmark kun fik sin Villie een Dag
							- den 9de Juni, da det vægrede sig ved at gaa ind paa en
							Forlængelse af Vaabenstilstanden i mere end 14 Dage og derved sprængte
							Konferencen - saa staar det Hele for Betragtningen som et
							Skyggespil af formummede Planer, der slet ikke lignede de Skygger, de
							kastede ud paa Konferencebordet, et Vexelspil mellem alvorlige Bud, som
							Danmark ikke kunde gaa ind paa, og Bud, som vi kunde modtage, men som
							ikke vare alvorlige.Sikkert er Krieger rejst til London med Haab og Tillid; han har maaske
							stolet saa meget paa sig selv, at han har haabet at kunne vinde Hr. v.
							Beusts Hjerte, at skue Frankrigs hemmelige Tanke og bestemme Englands
							nølende Villie.Men det viste sig snart, at der af Preussen og Tyskland ikke var Noget at
							vente, og at Rusland i Virkeligheden Intet vilde gjøre for os. Fra
							England og Frankrig maatte Frelsen komme. Men Frankrig vilde ikke følge
							England i en tom krigersk Demonstration til vor Fordel, men være sikkert
							paa, at det skulde være Alvor. Og for en alvorlig Deltagelse satte det
							en Pris, en Pris, som England ikke vilde indrømme det.Om dette sande Forhold imellem England og Frankrig var Danmark ikke
							underrettet.Man stolede stadig paa England. Og i Virkeligheden var maaske ogsaa
							England nærmere ved at stille sig paa vor Side, end man skulde tro,
							navnlig efter at have set dets Holdning under den russisk-tyrkiske Krig.
							Dengang levede endnu Palmerston, og det hedder sig, at han alt havde
							forberedt den Tale, hvormed han efter Sprængningen vilde stille sig i
							Spidsen for Krigspartiet og sprænge Ministeriet.Men den, der fejler, har altid Uret. Den, der fejler i saa stor en Sag,
							har altid stor Uret. Men hvor er Uretten for Fejlen her, for den uhyre
							Fejl at lade Konferencen sprænge, uden at en Delningslinie var vedtagen?Kan en sikker Besvarelse af dette Spørgsmaal overhovedet gives, saa er
							det vist, at vor Tid ikke faar den. Vi maa nøjes med at opstille
							Hypotheser om, hvor og af hvem den egentlige Afgjørelse er truffen, af
							Underhandlerne i London eller af Statsraadet i Kjøbenhavn, og Indicierne
							synes da ikke at pege paa de Første. Ansvaret i denne Sag synes paa en
							ubegribelig Maade at fordele sig, at forsvinde, jo mere man søger at
							trænge ind i det. Statsraadsprotokollens Hemmeligheder vilde maaske ikke
							engang give det udtømmende Svar. Men det synes sikkert, at den Fejl, der
							maatte være paa Underhandlernes Side, paa Kriegers Side, snarere har
							bestaaet i ikke bestemt nok at raade til det, der var det Rigtige, end
							til at raade til det Fejle.Men hvor saa den Haand findes, i hvilken den endelige Afgjørelse var
							lagt, kan man ikke undre sig over, at den har rystet, ja næsten følt sig
							lammet i en saadan Stund; thi aldrig har et Lands Skæbne mere afgjørende
							staaet paa et enkelt Træk.Krieger har kun ved denne Lejlighed lagt Haand paa den udenlandske
							Politik. Ellers har han i Praxis holdt sig til Indlandet. Men derfor
							følger han alligevel udmærket med, hvad der foregaar i andre Lande.Der er ikke mange Svenske og Nordmænd, der vide saa godt Besked om Sverig
							og om Norge som Krieger. Han kjender ikke blot Landene, deres politiske
							og sociale Forhold, deres Institutioner, men ogsaa deres Personer, og
								 kjender dem saa godt, at han uden
							Forberedelser vilde kunne overtage et Statsministerium deroppe.Kriegers Interesse for disse Lande hidrører ikke blot fra den Lighed, han
							finder imellem deres og vore Forhold, saa at vi Alle ret kun forstaas
							igjennem og ved hinanden, men ogsaa fra en virkelig Kjærlighed. Han er
							af dem, der trænge til Skandinavismen, fordi den anviser dem en større
							og mere omfattende aandelig Hjemstavn, og han er ikke blot en af de mest
							trofaste Skandinaver, men ogsaa en af dem, som gjøre mest for den
							praktiske Skandinavisme indenfor det Maal og de Grænser, Udviklingen
							kræver. Den literære Tilnærmelse og det videnskabelige Samarbejde
							imellem de tre Lande har han viet en varm Interesse, og hans
							Bestræbelser have baaret betydelige Frugter; vi minde f. Ex. om
							Juristmøderne og deres Resultater. Men ogsaa paa det praktiske Omraade
							har han været med. Den skandinaviske Møntenhed er for en Del knyttet til
							hans Navn.Hans Interesse gaar videre end til Skandinavien, Finland iberegnet
							- Lande, som han, der er en utrættelig Rejsende, naturligvis
							har besøgt adskillige Gange - de gaa ud over det ganske
							Europa. Mulig endogsaa til Amerika. Men Europa kjender han ialfald. Dets
							Literatur og dets politiske Forhold, de religiøse og filosofiske
							Bevægelser, de Skattespørgsmaal saa vel som de Jernbanespørgsmaal, der
							staa paa Dagsordenen.Naar en enkelt Mand i sig repræsenterer en saadan Sum af Viden, er det
							intet Under, at den udmærkede Jurist, der har kunnet gjøre Fyldest som
							Finansminister, som Indenrigsminister og som Justitsminister, i Tider,
							hvor han ikke har været Minister, med lige Føje er bleven benyttet til
							at bære Theaterkommission, Forsvarskommission og Proceskommission.Han fører sin kolossale Viden med sig overalt; hans hele Optræden har en
							fin Buket af Dannelsens Kvintessenser, og han er tillige slagfærdig paa
							alle mulige enkelte Omraader. Han vil med samme Lethed kunne slaa en
							Mand flad med Wiener Schlussakten, Italiens Kirkeforfatning og Slesvigs
							Privatret, og det vilde være en højst letsindig Fugl, som i hans
							Nærværelse ikke vilde gaa langt udenom Alt, hvad der  vedrører Englands Forfatning, denne evige og
							uudtømmelige Kilde til Splid mellem lærde Politikere. Det er ikke nogen
							Spas at sige Krieger imod, og Ingen kan bedre end han med et »Som De
							veed« eller »Som bekjendt« nedsænke et Medmenneske i favnedyb Uvidenhed.Selvfølgelig er det navnlig i de store og almindelige Debatter, at
							Krieger viser sig i det mest glimrende Lys. Her høre hans Egenskaber
							særlig til, thi saa vel hjemme Krieger end kan være i praktiske
							Detailspørgsmaal, føler han sig dog naturlig mest tiltrukken af
							Spørgsmaal af mere almen Natur, som vedrøre de Former, under hvilke
							Udviklingen mere direkte foregaar. Alt, hvad der staar i Forbindelse med
							Forfatningen, tiltaler derfor særlig hans politiske Smag. I vore
							Forhandlinger om Forfatningsdannelse og Forfatningsforandringer har han
							derfor ogsaa fejret sine bedste parlamentariske Triumfer, og under den
							Kamp for en stiltiende, men derfor lige gjennemgribende
							Forfatningsomdannelse, som Venstre har rejst i de sidste Aar, har det
							været med Grund, at han har leveret Hovedindlæg først som Ministeriet
							Holsteins Ordfører, senere som Landstingets.Han føler sig i disse Spørgsmaal som en af de Patriciere, der kjendte den
							hellige Stads hemmelige Navn, som en af Præsterne i Templet, der vogtede
							Gudens Skjold sammen med dets elleve Efterlignelser, men som vel kjendte
							det rette. Imellem et Dusin nok saa vel gjorte Fortolkninger af
							Grundloven vil Krieger strax med sin Lanse klart og klingert slaa paa
							den ægte og i Kraft af sin præstelige Myndighed forkynde Folket, at den
							og ingen anden fortjener Tilbedelsen. Men Folket er blevet vantro og
							tror ikke ret paa Præsterne; det er af de Tider, hvor der kun er Noget
							at gjøre for Augurerne.Under Diskussioner af den her antydede Art holder Krieger sine bedste
							Taler, og det er i Sandhed betydelige og originale Præstationer. Og de
							have en Egenskab til, som er værd at mærke. Det er Taler, som ere i
							Slægt med vor Literaturs Guldalder, og i nær Slægt vel at mærke. Intet
							vilde være fejlagtigere end at antage den udmærkede Jurist Krieger for
							en Stok-Jurist. Den smukke Villa, der udgjør hans Ungkarlebolig, er
							bekjendt for ikke blot at rumme et 
							glimrende Bibliothek, der gjør sine Invasioner endog helt ind i
							Spisestuen, men ogsaa skjønne Kunstværker: dette er et Udtryk for
							Kriegers egen Smag. Han er ikke blot en lærd Mand, men meget mere, en
							udmærket fint dannet Mand. Ligesom man hos visse Malere har kunnet tale
							om, at Literaturen »er trængt ind« i Maleriet, saaledes vil man i
							lignende Forstand hos Krieger kunne tale om en »Indtrængen« af en
							bestemt Literaturperiode i hans Taler.Vi mene herved ikke det, at de stundom i en vis Grad spille over i
							Afhandlingens abstrakte Doceren. Det Sidste kommer nemlig af noget
							Andet: Krieger skriver ikke Noget. Han har Forpligtelser til at være
							Forfatter, som han har skudt fra sig, Evner, som han ikke har udviklet
							hos sig; dette hævner sig paa en vis Maade stundom i hans Taler, i
							hvilke man paa darwinistisk Vis vil kunne paavise rudimentære
							Afhandlingsanlæg.Det er imidlertid ikke dette, Indholdet noget tilfældig vedrørende
							Forhold, vi tænke paa ved vor Bemærkning om en literær Invasion, men paa
							en gjennemgaaende Egenskab ved Kriegers Stil. Den minder aldeles tydelig
							om det Heibergske Hegemonis dialektiske Finhed, den har tillige Noget i
							sig af hin æsthetiske Periodes festlige Sving, ja i den glimter og
							blinker en vis Romantik i Stemning og Følelse; Krieger ynder stundom at
							lægge et let Slør over sine Tanker, at lade dem staa i et romantisk
							Halvlys, »behøver jeg at nævne«, er en Vending, han med en vis
							Forkjærlighed varierer. Men ogsaa hvor han nævner Navnet, holder han af
							at holde sine Tanker lidt tilbage, lidt indenfor den almindelige Linie;
							Tankerne ere i Knæbenklæder og Silkestrømper, og han vil ikke have dem
							ud paa Gaden i Søle og Jask. Men derfor ere de ikke zarte og spinkle, og
							gjælder det en Strid for Historiens eller en anden Muses skjønne Øjne,
							saa bære de ikke blot blinkende Kaarde ved Lænd, men frygte ejheller for
							at drage den.