Drøm og VirkelighedNoveller, gamle og nye, udkom 1833 i tre bind og
								kostede 5 rigsdaler og 24 skilling. Bind I omfatter IV + 290 s.Side I gengivet omstående. II blank. III-IV Udgiverens forerindring. 1-289 tekst; de fire noveller begynders, 1, 69,
								181 og 251 med deltitler. 290 Trykfejl. Højde 168 mm.Kjære Læser! Dersom Din Vei undertiden i en mørk og stormfuld Vinteraften
							har ført Dig igjennem Nyhavn, saa vil Du vist sande med mig, at denne
							Gade under disse Omstændigheder er et melancholsk Sted i vort ellers
							lyse og smukke Kjøbenhavn. Den dunkle, aldrig af Solen og sparsomt af
							Mennesker besøgte Charlottenborgside, de af Skibsfolkene forladte Skibe,
							kun bevogtede af en ulykkelig Skibshund, hvis Tuden og Klynken ledsages
							af de i Stormen bragende og knagende Master, og besvares med det hæse
							Skrig af en og anden forsulten Krage, som opholder sig i det øde
							Tougværk, - alt Dette meddeler Stedet et særeget og uhyggeligt
							Præg.I en saadan December-Aften ilede jeg forstemt gjennem denne Gade, som jeg
							i lang Tid hemmelig besøgte. Det er desværre vistnok silde, tænkte jeg
							ved mig selv, idet jeg ilede hen til en af de faa Lygter, hvis dunkle
							Lys svævede for Vinden, for at see paa mit Uhr, hvad Klokken var.
							- Det var gaaet istaa! - Fortredelig fortsatte jeg
							min Vei. - »Jeg foregav hjemme, at jeg gik paa Comedien,«
							sagde jeg til mig selv: »bare den ikke for længe siden er forbi! Hvad
							maa min Onkel tænke? Han bad mig komme hjem, naar det første Stykke var
							ude, for at spille et Parti Schack med ham. - Det er dog høist
							utaknemmeligt af mig, at vise ham saa liden Opmærksomhed, ham som er saa
							god imod mig, ham der siden mit trettende Aar har været mig i Faders
							Sted Han er stille og indesluttet i sig selv; man kommer undertiden til
							at ansee ham for mørk og streng. Mod mig har han dog ikke været det. Nei
							tvertimod! Jeg troer virkelig at han elsker mig høit. Jeg seer ofte,
							hvorledes hans Øine hvile paa mig, ret med faderligt Velbehag. Hvor
							gavmild er han ikke imod mig! hvor galant, kunde jeg gjerne sige, hvor
							overbærende! - Ja rigtignok!.... Vidste han de Veie, jeg her
							gaaer paa ..... Havde han været Vidne til den Samtale, hvorfra jeg
							kommer!... nei! det tilgav han mig ikke! Det er just det Punct, hvori
							han er streng... O Himmel! Comediehuset er lukket og mørkt, Alting
							forbi... og hvad er det Klokken slaaer paa Hovedvagts-Uhret?
							- Elleve! Du gode Gud! Er det muligt at Tiden kan gaae saa
							hurtigt ved en saa lidet opbyggelig Samtale?« -Under denne og lignende Monologer kæmpede jeg mig igjennem Stormen over
							Kongens Nytorv, og naaede endelig min Onkels Port. Sagte, som Den der
							har en ond Samvittighed, ringede jeg paa. Den gamle Portner kom ud med
							Nathue paa, med et Lys i Haanden og med sin sure Mine. -
							»Herren er gaaet tilsengs,« sagde han: »jeg skulde bede Dem gaae et
							Øieblik op til Fuldmægtig G. Han venter paa Dem.« - I eet Spring var jeg ved den gamle G's Dør, der i
							det samme blev aabnet, da G. fulgte en Herre ud, i hvem jeg strax
							gjenkjendte min Ungdomsven og fordums Skolekammerat, Lieutenant Vilhelm
							S., der med høi Latter modtog mig. »Naa er Du der? Jeg vilde væddet paa,
							at Du ikke var kommen hjem inat.« - Jeg afbrød ham, idet jeg
							vendte mig til G., og spurgte: »Har min Onkel ventet paa mig?«
							- »Nei,« svarede han: »Herren har den hele Aften lukket sig
							inde i sit Cabinet.« - »Hvorledes!« raabte jeg ængstelig: »er
							han syg?« Den gamle G. blinkede ad mig med en Mine, der bød mig tie, og
							sagde i en langtrukken Tone: »Nei, han fik nogle uventede Forretninger.«
							- Vilhelm begyndte nu: »Naa det var en lang Comedie, Du var
							paa i Aften. Det var nok en Tragedie, for det er gjerne de længste.
							- Jeg vilde havt den Ære at besøge Dig. Jeg huskede ikke paa,
							at Du maaskee var i et Ærinde i en af Byens Udkanter. Ja« -
							vedblev han, idet han vendte sig til G., »De skulde bare vide hvad De
							har for en Lovelace i denne unge Herre. Har De nogensinde hørt tale om
							den smukke Lise, der tjener hos Justitsraad M's
							i Nyhavn? Jeg har været dødelig forlibt i hende, og behandlet hende med
							al den Courtoisie, som nogen Stuepige kan forlange. Jeg kommer af og til
							i M's Huus, men uagtet jeg veed, at hun ikke har gaaet ti Skridt for min
							Skyld, saa gav jeg hende dog fem Rigsdaler forige Nytaar. Det var saagu
							nok for en stakkels Lieutenant. Men tiltrods for dette og flere deslige
							Offere paa hendes Alter, har dog min gode Ven Hr. Julius B., som der
							staaer, aldeles stukket mig ud, og erobret hendes Hjerte, og hvad endnu
							bedre er, hendes hele nydelige Person.« - Det var mig umuligt
							at standse hans Talestrøm, ihvor ubehagelig den end var mig. Men den
							gamle G. udbrød endelig med Forfærdelse: »Gud see i Naade til os! Mine
							unge Herrer! hvad er dette for Historier? Gud bevare Dem Begge for de
							onde Veie!« - »De onde Veie?« afbrød
							Vilhelm leende: »Nei, paa gode Veie; det er paa
							min Sjæl det Værste ved Historien.« - »Vilhelm!« raabte jeg
							hæftigt: »jeg beder Dig« ... »Naa naa!« sagde han: »bliv ikke vred! God
							Nat! imorgen kommer jeg til Dig.«Neppe var jeg alene med den gamle G., førend han begyndte at udfritte og
							formane mig. - Jeg nægtede haardnakket alting, og bad ham blot
							at sige mig hvad der havde bevæget min Onkel til saa ganske mod sin
							Sædvane at lukke sig inde hele Aftenen. G. fortalte mig nu, at der var
							kommet Bud fra en Svigerinde af min Onkel, en Frue W., som jeg ikke
							kjendte, med Efterretning om at hendes Søster var død - Denne
							Søster var min Onkels fraskilte Kone, som jeg heller aldrig havde seet,
							da hun havde forladt hans Huus, førend jeg betraadte det. Hendes Navn
							blev aldrig nævnet i min Onkels Omgivelse, og jeg var saa godt som
							ganske ubekjendt med de Omstændigheder, der havde adskilt disse
							Ægtefolk. - Den gamle G. talede nu for første Gang til mig
							derom. »Skulde De troe det, gode Julius,« sagde han: »Hr. B. fik
							ordentlig ligesom en Rystelse, da der kom Bud om hendes Død? Dette Bud
							kom, ligesom De var gaaet. - Han svarede Frue W's Tjener:
							»»Imorgen skal jeg komme til Deres Frue.«« - Forresten sagde
							han ikke et Ord. Jeg saae, hvordan han blev tilmode, og talte til ham,
							men han svarte ikke. Jeg gik min Vei, og da jeg en heel Time efter kom
							ind i Dagligstuen, sad han der saagu i Bælmørke. Jeg lod strax bringe
							Lys, og hvad mener De vel? jeg kunde tydelig see, han havde grædt.
							- Hvad synes Dem! - Grædt! - for det
							slette Fruentimmer! - Dersom jeg turde sige det, saa er det
							dog en stor Svaghed af ham. Derpaa lukkede han sig inde i sit Cabinet,
							og sagde at han ikke vilde see nogen i Aften. Naar De kom, skulde jeg
							sige, at han havde nogle vigtige Papirer at ordne.« -Efterat G. endnu med mange Udraab og med Rysten paa Hovedet havde
							beklaget Menneskenes Svaghed og Daarlighed, fik jeg ham endelig til at
							fortælle mig noget om denne ubekjendte Tante, hvis Død havde, som det
							syntes, forsonet den fornærmede Ægtemand, men ikke den uvedkommende
							Moralist. »Seer De,« sagde han: »Jeg er nu altid paafærde Dag og Nat,
							altid opmærksom i min Principals Tjeneste. De veed selv, at jeg gaaer og
							pusler langt ud paa Natten, for at see om Alting er i Orden i Huset,
							alle Døre lukkede, alt Lys og Ild slukket. Hver Nat gaaer jeg ned i
							Comptoiret og føler paa alle Skuffer og Pulte, om de ere ilaas. Man kan
							ikke være forsigtig nok; Ulykken sover aldrig; derfor maae Menneskene
							være aarvaagne. - Det kan nu være en tolv Aar siden, saa havde
							Deres Onkel Hr. B. nogle meget byrdefulde Forretninger i en Commission
							hvori han var, i et Stervboe, og dette holdt ham ofte ude af Huset til
							silde ud paa Aftenen.Nu maa jeg sige Dem, jeg havde altid havt megen Mistanke til vor unge
							Huusfrue; thi jeg mærkede nok, af hvad Slags hun var. Naar hendes Mand
							var ude, kom der unge Herrer i Visiter, og der var især Een, som daglig
							gik ud og ind, tidlig og silde. - Dette tog til, som alt Ondt,
							og naar jeg nu, som sagt, saadan gik og rodede omkring ud paa Natten,
							naar Hr. B. var kommen hjem, og var gaaet tilsengs, og Alting var
							stille, saa mærkede jeg, at der var Ugler i Mosen. Der blev hvisket og
							tisket hist og her jeg hørte tydelig, at Bagporten gik op og i. Du gode
							Gud! hvad jeg sørgede over alt dette Uvæsen! hvad det martrede mig, at
							man bedrog min gode Principal, der havde viist sig som en Velgjører og
							Ven imod mig: og jeg tænkte ved mig selv, at et Fruentimmer, som hans
							Kone, fortjente at henrettes. I lang Tid gik jeg og grublede paa, hvad
							jeg skulde gjøre. Det kom mig for, som jeg selv var i Ledtog med de onde
							Mennesker, da jeg kjendte deres Bedragerier, og dog taug. Men en Nat
							fangede jeg paa min Sjæl en Karl, og det i Comptoiret! Hvordan han var
							kommen der, maa vor Herre vide, men jeg var ikke seen, jeg lukkede ham
							inde, og kaldte paa Herren med de Ord: »»Der er en Tyv i Comptoiret.««
							Deres Oncle stod op strax. Den lange Arrestant forlangte at tale ene med
							ham. Det gik ganske stille af Hr. B. lukkede ham selv ud af Porten.
							- Morgenen derpaa gik han meget tidlig ud, og tog sine
							Pistoler med sig. Hvad jeg leed, til han kom igjen, kan Ingen forestille
							sig. Han kom stille, og, Gud skee Lov, uskadt hjem. - Fruen
							var imidlertid kjørt ud med sin lille Datter, som kun var et Aar gammel.
							Hun kom aldrig mere hjem. Jeg hørte af Rygtet, at det forbandede
							Menneske, som jeg havde lukket inde i Comptoiret, laae længe syg af sine
							Saar, som han havde faaet i en Duel. Deres Onkel sagde aldrig mindste
							Ord om Noget af alt det, nævnede aldrig Kone eller Barn. Men han lukkede
							sig inde ligesom i Aften, sad som en Støtte, var saa stum, at han
							mangengang skrev paa en Seddel, hvad Ordres han vilde give mig i sine
							Forretninger, blot for at slippe for at tale. Havde det Levnet varet
							længe, saa troer jeg, at jeg selv havde faaet en Tæring af Sorg. Men saa
							var vor Herre saa god at sende en ny Ulykke, som blev til vor Lykke; og
							det var Deres gode Faders Død Hr. B. elskede denne Broder, som sig selv.
							- Da der kom Brev fra Jylland, at han var død, blev Deres
							Onkel overmaade bedrøvet. Han gik op og ned ad Gulvet, og vred sine
							Hænder, og græd; men saa talede han, Gud skee
							Lov! og sagde til mig: »»Min Broder efterlader sig en Søn paa en tolv,
							tretten Aar. Den  stakkels
							Dreng er fader- og moderløs, min Broders Pengesager ere i Uorden. Jeg
							vil selv reise til Jylland, for at bringe Alting i Rigtighed, og hente
							Drengen. Han skal være min Trøst.«« - Det var midt om
							Vinteren, Reisen var overmaade besværlig, og han blev temmelig længe
							borte; men da han kom igjen, var han som et andet Menneske. Noget taus
							og alvorlig havde han nu altid været. Men De var, som han selv sagde,
							hans Trøst - og derfor, gode Julius, har jeg elsket Dem, som
							De kunde høre mig selv til, og jeg gjør saa endnu og vil elske Dem alle
							mine Levedage; thi min Principal gaaer mig for alle Ting i Verden, og
							hvad der er hans, synes mig er mit.«Den gamle Mands troskyldige Fortælling, hans mig velbekjendte inderlige
							Hengivenhed for min Onkel rørte mig lige saa meget, som hans
							uchristelige Strenghed mod den stakkels Tante mishagede mig. Hun var nu
							død, og kunde Intet fremføre til Undskyldning for sin Ungdoms
							Forvildelser. - Det var langt ud paa Natten jeg gik tilsengs
							uden at kunne sove. Mine egne Sorger og Forlegenheder beskjæftigede mine
							Tanker. Jeg overlagde hos mig selv, hvad Forholdsregler jeg skulde
							gribe, til hvem jeg skulde betroe mig; thi Nogen maatte jeg indlemme i
							min Hemmelighed, da jeg selv aldeles ikke vidste Besked om Sager af
							denne Natur. Jeg var kun 23 Aar gammel, og ikke synderlig bekjendt med
							Verden. Min Onkel var streng i et eneste Punct, nemlig i
							Kjærlighedssager; hvad jeg kunde vente af den gamle G., havde jeg for
							faa Øieblikke siden havt nye Beviser paa. - Efter at have overveiet alle Omstændigheder,
							besluttede jeg at vælge min føromtalte Ungdomsven Lieutenant S. til min
							Fortrolige. I ham vilde jeg i det mindste ikke finde nogen streng
							Dommer. Han var meget letsindigere end jeg, men ærlig og langt mere
							bevandret i Verdens Gang, ogsaa tre Aar ældre; og i den Alder, hvori vi
							befandt os, gjøre tre Aar en betydelig Forskjel.Den næste Morgen, da jeg vilde gaae ind til min Onkel, sagde man mig, at
							han allerede var gaaet ud, og strax efter fik jeg det belovede Besøg af
							Lieutenant S. Han sparede mig al Forlegenhed med at begynde min
							Bekjendelse, thi efter at have udrettet en ubetydelig Commission fra en
							fælleds Bekjendt, gik han strax over til den Materie, som jeg vilde tale
							med ham om. »Du milde Gud!« raabte han: »Hvordan er det, den smukke Lise seer ud? - Jeg var i Forgaars hos
							Justitsraad M's. Fruen skammer sig ordentlig ved at lade hende komme ind
							i Stuen i hendes nærværende Tilstand Er det Dig, som hun  takker for denne smukke Taille?«
							- »O Vilhelm!« udbrød jeg: »erindre Dig vort Barndoms Venskab,
							og lad mig finde Trøst hos Dig i min Nød! Jeg er ulykkelig over den
							Uret, jeg har begaaet mod den skjønne, uskyldige Lise. laftes tilbragte jeg flere Timer paa Gaden, inden hendes
							Herskab tog ud, og jeg kunde komme til at tale med hende. Og da jeg
							endelig opnaaede denne Lykke, hvilken Aften tilbragte jeg da hos hende!
							- Hendes Taarer, hendes Bebreidelser, gik mig gjennem Sjælen.
							Hendes Condition skal hun forlade til Nytaar; der er ikke tre Uger til,
							og hendes Nedkomst kan heller ikke være langt borte. Hvad skal jeg
							gjøre? Hvad raader Du mig? Alt hvad jeg eier, mit Liv, mit Blod vil jeg
							give for at erstatte min Brøde imod hende.« - Vilhelm loe.
							»Tal ikke i saa høie Toner om en Ulykke, der er saa almindelig, og ikke
							værre end den!« sagde han: »Der er et stort Huus i Amaliegaden, hvor
							Lise kan finde Plads, som saa mange tusinde Andre. Den Ting er let
							arrangeret. Du veed, min Broder er medicinsk Candidat, og befinder sig
							netop for Øieblikket der. Han er en tør Fyr, det Modsatte af mig, men
							taus og paalidelig. Jeg skal tale med ham. Mangen smuk Pige er gaaet ind
							ad den Port med Taarer, og gaaet ud af den med et let Sind, som en net
							lille Amme. Det kan Lise ogsaa gjøre.« - »O Gud!« raabte jeg:
							»Min Lise, min elskede Pige en Amme! Nei umulig kan jeg længere taale at
							vide hende i et saa ydmygende Forhold, som det at tjene.« -
							»Hvad vil Du da gjøre?« spurgte Vilhelm: »Har Du Penge til at etablere
							hende som en Dame? thi saa afsindig er Du da vel ikke, at Du tænker paa
							at ægte hende?« - Disse Ord lode mig ret føle min uheldige
							Stilling. Med Glæde havde jeg ægtet denne Pige, men jeg var aldeles
							afhængig af min Onkel. Hans Godhed satte mig vel istand til rigelig at
							kunne bestride alle de Udgivter, som hendes Tilstand for Øieblikket
							kunde kræve; men til at sikkre hende en behagelig Fremtid, saae jeg
							ingen Udvei. Jeg maatte derfor blot indskrænke mig til det Nærmeste, og
							aftalte med Vilhelm, at han ved sin Broders Hjelp skulde forskaffe Lise
							et eget Værelse paa Fødselsstiftelsen, hvilket hun strax kunde tiltræde,
							naar hun forlod sin Condition, og bad ham sørge for, at al mulig Omsorg
							og Beqvemmelighed blev hende til Deel, og at den strengste Taushed
							iagttoges. Ad det sidste loe han, og sagde: »Man skulde troe, naar man
							hørte Dig tale om denne lille Tjenestepige, at det var en Prindsesse
							eller en Grevinde, hos hvem Du havde gjort Din Lykke.« -
							Imidlertid lovede han alt hvad jeg forlangte; og hvormeget hans Tone ved
							denne Leilighed end  oprørte
							min Følelse, saa takkede jeg dog Gud for denne Ven. Endnu samme
							Formiddag fik jeg Leilighed til at underrette Lise om de
							Foranstaltninger jeg til hendes Bedste havde truffet; og den Glæde, hun
							yttrede derover, trøstede mig vel overordentlig, men forundrede mig
							tillige; thi det var som om hun nu ikke havde det Ringeste mere at sørge
							over.Da jeg ved Middagsbordet traf min Onkel, forekom det mig som om der var
							foregaaet en Forandring med ham. Der var noget Blidt, noget Veemodigt i
							hans Ansigt og i hans Tone, Noget som jeg hidtil kun i sjeldne Øieblikke
							havde seet hos ham. - Med intet Ord nævnede han imidlertid
							hvad der var foregaaet; og tale til ham om hvad der laae ham paa
							Hjertet, turde jeg ikke. Det gjorde mig ondt, og for første Gang var den
							Tanke mig rigtig klar, at med al den faderlige Godhed, han viiste mig,
							og al den sønlige Hengivenhed, jeg bar for ham, manglede dog det Bedste
							i Kjærligheden: Hjertets frie og utvungne Udgydelse. En gammel fransk
							Skribent siger: »Man taler saa meget om Folk, som have Hjertet fuldt af
							ømme og kjærlige Følelser, men som ansees for kolde, fordi de mangle Ord
							til at udtrykke deres Følelser. Det er ikke sandt; de have ikke disse
							Følelser; ellers vilde de nok finde Ord til at udtrykke dem med.« Jeg
							tilstaaer, at jeg er af samme Mening, og troer, at denne Regel kun vil
							finde faa Undtagelser; i det mindste tør jeg paastaae, at ingen Verdens
							Herlighed er saa meget værd, som de kjærlige Ord, der ligesom gode
							Genier omsvæve os, og lette Sorgerne med en Balsam, hvis Lægedom aldrig
							slaaer feil. Schiller siger: »Salig Den, hvis Læber Hermes har løst;« og
							ikke forgjæves var denne Gud en almindelig Huusgud hos de Gamle, thi i
							Sandhed, Ingen forskjønner det huuslige Liv som han. - Hvad
							min Onkel angaaer, saa troer jeg at han i det mindste for endeel var en
							Undtagelse fra den ovenomtalte Regel. Han var det i dobbelt Henseende:
							Udenfor hans huuslige Kreds var han netop en Yndling af den ovenomtalte
							Gud, thi som Advocat var hans Veltalenhed bekjendt. Men hjemme kunde der
							hengaae hele Uger, uden at han talte ti Ord; og milde trøstelige
							Yttringer kom yderst sjelden over hans Læber. Men Kummer og Bitterhed
							mod Skjæbnen havde ogsaa tillukket disse. Han havde ikke blot elsket sin
							Kone, men havt stor Agtelse og Tillid til hende. Ligesom man ikke kan
							græde, naar man er meget beklemt og angst, saaledes kunde han ikke tale
							om den dybe Krænkelse, han havde liidt i sit nærmeste og kjæreste
							Forhold. Han formaaede ikke at  vende sine Tanker fra denne ulykkelige Sag, og heller ikke at svække
							Indtrykket ved at tale derom. Dette betog ham Lyst og Mod til at give
							nogensomhelst Følelse Luft. Døden, som forsoner og jevner Alt, havde nu
							opvakt en Gnist af den gamle Kjærlighed. Iaftes havde han grædt, idag
							havde han for første Gang besøgt sin Datter. Noget saa Elskværdigt var
							udbredt over hans hele Væsen, at jeg hæftigt ønskede at turde tale til
							ham om hans Hjertes Anliggender, og meget let kunde bleven bevæget til
							at betroe ham mine. Saadanne lykkelige Øieblikke ere ligesom et
							Stjerneskud. Vi troe, de tilsige os vort Ønskes Opfyldelse; det er, som
							om de vinkede til os, at vi skulde skynde os at gribe det, men vi
							formaae ligesaa lidt at gribe dette, som dem, og de vende aldrig mere
							tilbage.I flere Dage saae jeg min Onkel kun flygtig. Han var, som det lod, meget
							beskjæftiget. Af den gamle G. erfarede jeg en Dag, at min ubekjendte
							Tante blev begravet, at hendes unge Datter var meget bedrøvet, og at
							dennes Fader, der ikke havde seet hende, siden hun var et spædt Barn,
							var ubeskrivelig indtagen af hende, og tilbragte hele denne Dag i hendes
							Selskab. Den næste Morgen lod min Onkel mig kalde til sig. Han havde
							ganske det samme bløde, elskværdige Udtryk, som hiin Middag, bad mig
							sidde hos sig, og sagde: »Du veed, kjære Julius, at jeg siden Din gode
							Faders Død har stræbt at erstatte Dig hans Tab, og det glæder mig, med
							Sandhed at kunne sige, at Du har opfyldt alle mine Forventninger. Jeg
							har anseet Dig, og anseer Dig stedse som en Søn. Jeg selv har med stor
							Fornøielse veiledet Dine Studeringer; Du har med Ære bestaaet den
							juridiske Attestats, og det har altid været min Plan, at Du skulde
							engang i Tiden indtage min Plads, og blive en anseet og dygtig Advocat,
							som jeg selv smigrer mig med at være. Mine Forretninger tiltage daglig,
							og jeg bliver daglig ældre. Min brave G., der er ligesaa indskrænket som
							trofast, tragter ikke høiere end at leve og døe, som min Comptoirbetjent
							Jeg ønsker derfor, at Du fra nu af skal være min Medhjelper, og
							efterhaanden arve saavel mit Arbeide, som dets Løn.« Han udviklede nu
							med den ham egne Klarhed, hvad han ønskede af mig, og de høist
							ædelmodige Vilkaar, som han tilbød mig. Aldrig kunde Noget komme
							beleiligere. Jeg kyssede hans Haand med den varmeste Taknemmelighed. Han
							afbrød mig smilende: »Vi ere endnu ikke færdige, Du skal faae noget
							Bedre at takke for.« - Han gjorde mig nu Regnskab for sin
							Formues Tilstand; jeg erfarede, at den var meget betydeligere, end jeg
							havde  tænkt; og han
							underrettede mig nu om nogle vigtige Forholdsregler, som hans Kones Død
							gjorde nødvendige. Derpaa sagde han: »Du indseer nu, at min Formue
							tilhører min Datter, men Du er mig ligesaa kjær som en Søn, jeg kan ikke
							taale den Tanke, at jeg Intet skulde efterlade Dig. Dertil kommer endnu
							en Betragtning: Jeg kjender Verden og dens Forførelser. Ingen af Jordens
							Elendigheder er saa indgribende i vor Skjæbne, saa ødelæggende for Sjæl
							og Legeme, som de uværdige Forvildelser, man kalder
							Kjærlighedshistorier. Jeg troer, at intet kan bevare et ungt Hjerte fra
							disse, uden en tidlig knyttet Forbindelse med et reent og elskværdigt
							Væsen. Jeg ønsker derfor at sikkre Din og min Datters Ro og Lykke, ved
							allerede nu at bestemme Eder for hinanden, og beder Dig at ansee hende
							som Din Forlovede. Det er ingen ringe Gave,jeg vil give Dig i min Laura. Hun er endnu kun et Barn, og hendes
							Skabning og Ansigtstræk ere ikke udviklede, men hun bliver indtagende,
							thi hun ligner ..... En, der var meget smuk og fortryllende. -
							Der er intet sparet paa hendes Opdragelse, og hvad som især taler for
							denne: Hun er opdraget af sin Tante Frue W., der af alle er erkjendt som
							en i Ordets rette Forstand dannet Dame og en Ære for sit Kjøn.«
							- Hvorledes jeg blev tilmode under denne Tale, behøver jeg
							ikke at sige. Min Onkel saae stivt paa mig, og sagde med en Stemme og en
							Mine, der kunde gjøre det varmeste Blod til lis: »Du svarer ikke!«Med uhyklet Varme takkede jeg ham for hans faderlige Kjærlighed, men
							tilføiede: »Tro mig, jeg føler Værdien af det De vil skjænke mig, men
							desmere bør jeg frygte for at misbruge Deres Godhed Deres Datter er kun
							tretten Aar. Er det ikke betænkeligt, saa tidligt at bestemme hendes
							Livs Skjæbne? Hvor kan jeg haabe at vinde og beholde hendes
							Tilbøielighed? Der vil jo gaae mange Aar hen, inden hun kan blive min.«
							- Noget formildet svarede min Onkel: »At disse Aar maae
							hengaae, inden hun bliver Din Kone, er netop det, jeg betragter som en
							Fordeel for Eder Begge. - Hun skal ikke vide det Mindste om
							min Hensigt med hende. Du derimod skal danne hende efter Dit eget Ønske,
							efter det Ideal, Du gjør Dig om Din tilkommende Hustrue. Min Laura har
							et blødt, et elskende Hjerte. Det vil være Dig let at vinde dette. I sin
							Uskyldighed vil hun troe at elske Dig som en Ven og Broder, medens
							hendes Hjerte hænger ved Dig, som ved en Brudgom; og denne tidlige
							Kjærlighed vil gjøre hende utilgængelig for Coquetterie og
							Erobringssyge, denne værste Gift,  som Slangen indaandede i det qvindelige
							Bryst, til Menneskeslægtens Fordærvelse. - Nu? vil Du være min
							Søn?« - Han rakte mig Haanden; jeg trykkede den til mine
							Læber. »Deres Søn,« svarede jeg, »det er jeg, uden at besidde Deres
							Datter.« - Han trak Haanden fra mig, bukkede for mig, og
							sagde: »Nei, min unge Herre! Det bliver De ikke!« - Med
							lynende Øine, sammenknebne Læber og en Mine, hvis Bitterhed altid, naar
							jeg saae den, var mig en Rædsel, tilføiede han: »Geneer Dig ikke! jeg
							har ikke udspeidet Dine Veie; maaskee har Du allerede truffet et bedre
							Valg.« - Taarerne kom mig i Øinene. - Han saae det,
							bød mig atter Haanden, og sagde formildet: »Nu velan, see først min
							Laura! Den himmelske Godhed, der lyser ud af hendes Øine, kunde vel
							smelte et haardere Hjerte end Dit.«Det var netop Juleaften, da min Onkel førte mig ind i Frue W's Huus.
							Denne Dame var allerede meget aldrende, mange Aar ældre end den nys
							afdøde ulykkelige Søster. Hun var Enke, og levede med to Sønner, af
							hvilke den yngste var udenlands. Den ældste var endeel ældre end jeg.
							Denne, der var ligesom et Slags Vert i Huset, og hans Moder modtoge mig
							med største Velvillie. Jeg saae nu Laura, og
							fandt i hende en lille Pige med lange smalle Arme og hele den uformelige
							Figur, som ofte udmærker de Aar, der skille Barnet fra den voxne
							Jomfrue. Hendes lille runde barnlige Ansigt var blegguult. Den sorte
							Sørgedragt klædte hende ikke. Det glatte, mørke Haar hængte i to tykke
							Fletninger ned ad Nakken. Den lidt opstaaende Næse, de næsten sorte,
							aflange Øine, de smalle, sorte Øienbryn, alt Dette gav hende en
							paafaldende Lighed med en chinesisk Figur, som sad paa et Consol i samme
							Værelse, og rystede paa Hovedet. - Jeg vidste ikke om jeg
							skulde lee eller græde ved at tænke paa, at min Onkel kunde fordre, at
							jeg for Livstid skulde binde mig til dette Barn. - »I
							Sandhed,« sagde jeg ved mig selv: »Man maa være hendes Fader, for at
							troe at hun nogensinde vil blive indtagende. O Himmel! hvilken Forskjel
							paa hende og min blonde, blomstrende Lisel«
								- I det jeg saaledes stod og betragtede hende, vendte
							hun sit Ansigt til den Side, hvor jeg befandt mig, og saae op til mig.
							- Min Onkels Ord, at én himmelsk Godhed lyste ud af hendes
							Øine, faldt mig ind. - »Det er sandt!« tilføiede jeg i mine
							Tanker: »saadanne Øine saae jeg aldrig før; og vilde man blot ikke
							tvinge mig til at ansee denne lille Mulat for min Brud, saa vilde dette
							Blik gjøre mig til hendes Ven for Livstid« - I denne samme
							Juul blev jeg flere Gange buden til Frue W's,  og kunde ikke undslaae mig for at følge min
							Onkel derhen, endskjøndt dette Huus var mig en Afsky. Frue W. gjorde et
							Indtryk paa mig, som jeg ikke kunde forklare mig selv. Hun var høi og
							rank; hendes Ansigt bar kjendelige Spoer af fordums Skjønhed; hendes
							Væsen var fuldkomment frit for al Tvang og Affectation, men havde dog
							noget besynderligt Fornemt og Imposant. Naar hun talede med mig eller
							henvendte sine gjennemtrængende Øiekast paa mig, forekom det mig, som om
							jeg skammede mig ved de Tanker, som i disse Dage beskjæftigede mig, og
							som jeg ellers var stolt af at nære, og ansaae for ædle og fornuftige.
							Hendes Søn og den hele Cirkel af Omgangsvenner, som jeg der traf, og
							hvis Dannelse og behagelige Tone alle Mennesker roste, mishagede og
							geneerte mig. Jeg var taus og fremmed, min Onkel kastede vrede Sideblik
							til mig, men yttrede aldrig med mindste Ord sin Misfornøielse,
							ligesaalidt som han nævnede sin Datter i vore eensomme Timer, eller
							spurgte, om hun behagede mig. -Nytaarsaften indfandt jeg mig til bestemt Tid i Nyhavn med en Kareth, som
							jeg lod holde nogle Huse fra Justitsraad M's Gaard. Min Lise kom med en
							Bylt under Armen, fulgt af en Kone, som bar en lignende. Denne Kone, der
							var af Profession, hvad man pleier at kalde en Rendekjerling, havde
							undertiden gaaet Ærinder til mig fra Lise. Det geneerte mig, at hun uden
							Omstændigheder sprang op i Vognen til os, og tog Plads paa Forsædet.
							Imidlertid fik jeg snart Andet at tænke paa. - Den stakkels
							Lise var saa udmattet af det meget Arbeide, hvormed hun i de sidste Dage
							havde været plaget, og befandt sig saa ilde, at hun græd og neppe kunde
							taale Vognens Bevægelse. Konen trøstede hende i pøbelagtige Udtryk og
							med plumpe Vittigheder, hvoraf hun selv skoggerloe. Endelig naaede vi
							Fødselsstiftelsen, jeg ringede paa den store Port, bad Portneren kalde
							paa Candidat S., og overgav min grædende Patient i hans Hænder. Da jeg
							kom hjem, foregav jeg en stærk Hovedpine, lukkede mig inde, og tilbragte
							det Øieblik, da det forsvundne Aar gjør Plads for et nyt, med et beklemt
							Hjerte og tunge Anelser, der ikke bedroge mig, thi min Skjæbne vexlede
							med Aaret.Klokkerne havde neppe begyndt at ringe til Høimesse paa Nytaarsmorgen,
							førend den mig forhadte Rendekjerling fra iaftes stod for mig med et
							Budskab, der vel var skikket til at forsone mig med Overbringeren. Hun
							meldte mig nemlig, at Lise havde født en Søn,  og at Moder og Barn befandt sig vel. Jeg
							betalte det lykkelige Budskab rigeligere end min Kasse tillod, og kunde
							neppe oppebie, at Aarets første korte Dag skulde vige for Tusmørket, paa
							det jeg under dettes Slør, indsvøbt i min Kappe, kunde snige mig ud til
							Lise. Med hvilken Henrykkelse modtog den unge Fader sin førstefødte Søn!
							Med Glædestaarer kyssede jeg hans lille Ansigt, hans smaa Arme; jeg
							knælede for Moderens Seng, trykkede hendes af Arbeide og Kulde
							mishandlede Hænder i mine, og svoer en hellig Eed, at intet Offer skulde
							være mig for stort, naar jeg derved kunde forskaffe hende en bedre
							Fremtid. - Da jeg gik derfra, var jeg som beruset af Glæde.
							Det var, som om at alle Stjerner blinkede lykønskende ned til mig. Nu
							syntes Lises og min Forbindelse mig hellig, og med et Slags Stolthed
							sagde jeg til mig selv: »Jeg er ikke længer en Yngling, men en Mand og
							Fader, som det paaligger at beskytte sin Arne.«Jeg tilbragte denne Aften hos Frue W., hvor min Onkel allerede længe
							havde ventet mig. Min glade Stemning lod mig glemme alt det som ellers
							var mig piinligt i dette Huus. Jeg var friere og venligere end
							sædvanlig, og min Onkel sendte mig glade og opmuntrende Øiekast. Ved
							Bordet rakte han sig over til mig med sit Glas, og sagde: »Paa et
							lykkeligt Aar og vore stille Ønskers Opfyldelse.« - Jeg søgte
							at skjule, hvor smerteligt disse Ord virkede paa mig. - Vi gik
							hjem sammen. Paa Veien talte vi slet intet, men idet han vilde gaae ind
							i sit Cabinet, og jeg bød ham Godnat, vendte han sig i Døren og sagde:
							»Min Søn, har Du intet mere at sige mig?« - Jeg greb hans
							Haand, trykkede den til mit Bryst, og sagde: »Min dyrebare, over alting
							ærede Fader! lad mig være Deres Søn og Deres Datters trofaste kjærlige
							Broder. Det vil jeg være til min sidste Time, men mere kan jeg ikke.«
							- Han rev Haanden med Hæftighed fra mig, sagde Godnat, gik ind
							ad sin Dør, og slog den ilaas efter sig. - Da jeg næste Morgen
							vilde gaae ind til ham, tog han ikke imod mig. I flere Dage undveeg han
							mig kjendelig. Jeg saae ham kun ved Middagsbordet. Her sad jeg som paa
							Naale, thi han saae aldrig til mig, sagde aldrig et Ord til mig,
							henvendte sig undertiden til G. méd en eller anden enkelt Yttring, og
							naar jeg talte til ham, svarede han mig ikke engang. Min Stilling var
							yderst piinlig.Om Aftenen besøgte jeg Lise og min Søn; da glemte jeg alle Sorger. Lise
							forekom mig langt smukkere end nogensinde. Hun var mild og kjærlig, og
							naar jeg saae hende med det elskede Barn ved Brystet,  forekom hun mig, som et yndigt
							Madonnabillede. Undertiden kom den omtalte Kone og bragte mig Bud og
							Efterretning fra hende. En Morgen da hun gik ned ad Trappen, hørte jeg
							hende tale med Nogen. Jeg havde belavet mig paa dette Tilfælde, og
							underrettet hende om, hvad hun i saa Fald skulde sige. Jeg lagde derfor
							ikke videre Mærke dertil. Men en halv Time efter blev jeg kaldt ned til
							min Onkel. Han gik op og ned ad Gulvet, var ganske bleg, og kunde af
							indædt Harme neppe tale. Jeg blev stum af Skræk ved dette Syn.
							- Endelig sagde han med afbrudte Ord, at han havde kaldt Lises
							Sendebud ind til sig, og med Trudsler og Penge bevæget hende til at
							tilstaae alting. Han overøste mig med de bittreste Bebreidelser, nævnede
							baade mig og den stakkels Lise med de frygteligste Navne, og jeg var nær
							ved at forglemme den Ærbødighed, jeg skyldte ham, da han til Lykke
							befalede mig strax at gaae op paa mit Værelse og ikke forlade det,
							førend jeg havde modtaget hans nærmere Befalinger. Efter nogle Timers
							Forløb kom G. op til mig. Jeg har i senere Aar ofte med taknemmelige
							Følelser erindret mig den Scene, jeg i dette Øieblik oplevede. Den gamle
							Mands Godmodighed og næsten faderlige Godhed for mig stred paa en
							rørende Maade med hans Ærbødighed for min Onkel og hans egne strenge
							Grundsætninger. - »Jeg kommer,« sagde han, »som et Fredens
							Sendebud. O kjære Julius! lad ikke en gammel Mand gaae bedrøvet fra
							Dem.« - Han overrakte mig et Brev fra min Onkel, hvori denne
							koldt og kort sagde mig: at den Forbindelse, der havde været hans
							kjæreste Ønske, var her ikke mere Spørgsmaal om; hans Datter var for god
							til blot at nævnes i en Sag, som denne; men at han gjentog det
							fordeelagtige Tilbud, han havde gjort mig i Henseende til hans
							Forretninger, og vilde stræbe, efterhaanden at overvinde det modbydelige
							Intryk, min senere Opførsel havde gjort paa hans Sindelag imod mig; men
							alt dette paa det ufravigelige Vilkaar, at jeg frasagde mig al videre
							Forbindelse med det uværdige Kreatur, som havde fanget mig i sine Garn.
							Han vilde paatage sig at sørge for Barnets Opdragelse og skaffe Moderen
							en god Condition i en af Provindserne. Kun maatte jeg helligt love,
							aldrig at erkyndige mig enten om den Ene eller den Anden af dem. Afslog
							jeg derimod at underskrive disse Vilkaar, da sønderbrød han ethvert
							Baand mellem os, og befalede mig at forlade hans Huus jo før jo hellere.
							For min afdøde Faders Skyld havde han givet G. Ordre til at udbetale mig
							to tusinde Rigsdaler til Afsked. I dette Tilfælde sagde han mig da
							herved Farvel.»Men,« tilføiede han: »Dersom det nogensinde kunde falde Dig ind at
							vanære mit og Din afdøde Faders Navn ved at ægte det pøbelagtige
							Qvindfolk, for hvis Skyld Du bryder alle ældre og hellige Baand, da skal
							min Forbandelse følge Dig.« Nogle kolde Formaninger om at vende tilbage
							til min Pligt sluttede det Hele. - Jeg er overbeviist om at
							min Onkel intet ønskede høiere, end at forlige sig med mig; men vist er
							det, at om han havde ønsket det Modsatte, kunde han aldrig grebet
							kraftigere Forholdsregler end et Brev som dette. - Jeg tog strax et Stykke Papiir, og skrev derpaa:
							»Jeg vil ikke gjøre mig uværdig til min Faders Navn ved at forlade mit
							eget Barn og dets Moder. Deres Huus derimod skal jeg forlade inden
							Aften.« Forgjæves bønfaldt den gamle G. mig, om dog i det Mindste at
							betænke mig til næste Dag. Jeg var ubøielig, og saa nødig han end vilde,
							maatte han tage min Seddel og gaae.Med en ubeskrivelig Blanding af Trods, af Fortvivlelse og af Glæde over
							den Frihed, som vinkede mig, begyndte jeg strax at pakke mine Sager
							sammen. I dette Øieblik blev jeg overrasket af Vilhelm S. Hans Velvillie
							imod mig under de sidste Tiders Trængsler havde givet ham en høiere
							Plads i mit Venskab, og jeg betroede ham strax, hvordan Sagerne stode.
							Han yttrede sin Forfærdelse over den Yderlighed, hvortil alt dette var
							kommet. Han kjendte lidt til Frue W. og Laura. »Du er gal!« sagde han;
							»den lille Pige vil om fire Aar være nydelig, det er jeg vis paa, og til
							den Tid er Din Lises Skjønhed udentvivl i stærkt Aftagende. Jeg
							forstaaer mig paa Fruentimmer-Skjønhed; det gjør Du ikke. Vær
							fornuftig! Skyd ikke selv Din Lykke fra Dig! Jeg kom netop i Dag for at
							bringe Dig en god Tidende. Min Barndoms skikkelige Legekammerat,
							nuværende hæderværdige Skomagersvend Hans Christen, som Du maaskee
							erindrer, har alt længe baaret en dydig Kjærlighed til Lise; og den er
							endnu saa stærk og saa ædelmodig, at han under Dags Dato har skrevet
							hende til, og tiltrods for alt hvad der er skeet, tilbudet at ægte
							hende, og antage Dit Barn, som sit eget. Han var hos mig imorges, og
							betroede mig sit Forsæt, hvori jeg ærligt bestyrkede ham. »Saadan en
							smuk Pige, som Lise,« sagde han, »maatte man holde noget tilgode.«
							- »Hvorledes!« raabte jeg opbragt: »Er det Dig, Vilhelm, en
							Mand af Ære, der kan gjøre mig et saa afskyeligt Forslag? Saadan er
							Jeres Moral, I vise Verdensmænd! Den uskyldige Pige, der har opofret Alt
							for min Kjærlighed, skulde jeg kaste i Armene paa den Første den Bedste?
							En Anden skulde mit  Barn
							kalde Fader, skulde maaskee lide en haard Behandling, faae en slet
							Opdragelse?« - »Ak!« sagde Vilhelm, »disse Følelser er jo vel
							i sig selv gode og rigtige, men de ere her ikke paa deres Sted«
							- »Hvorfor?« udbrød jeg: »fordi Lise er en simpel Mands
							Datter, og har redelig ernæret sig ved at tjene? Ikke sandt? Derfor kan
							jeg handle grusomt og letsindigt imod hende? Det er smukke
							Grundsætninger!« - »Nei,« svarede han, »ikke derfor, men fordi
							hendes Dannelse, Opdragelse, Vaner, kort sagt, hendes hele Væsen ikke
							passer til Dig, derfor skal Du - ikke handle grusomt og
							letsindigt imod hende, thi hun kan blive lykkelig med en Mand, der i den
							Henseende er det Modsatte af Dig.« ..... »I med Jeres Dannelse!« raabte
							jeg: »Et ædelt Væsen har mere Dannelse af Naturen, end alle Eders
							Kunster ere istand til at frembringe.« - »Ja,« svarede Vilhelm
							rolig: »jeg har vel baade læst og hørt, og jeg troer det og, at der
							gives Naturer, der ligesom opdrage sig selv, og forstaae sig paa Ting,
							man ikke begriber hvorfra de kjende; men af det Slags Folk er Lise vist ikke. Hun er smuk, jeg var selv lidt
							forlibt i hende; men Forstanden skulde hun ikke berøvet mig, ihvor det
							end var gaaet.« - Fornærmet paa min Lises Vegne, svarede jeg
							med Vrede: »Bedøm ikke en Person, hvis rene Væsen Du er alt for
							fordærvet til at fatte. Jeg haaber, tiltrods for al Eders Viisdom, at
							række Lise min Haand for Alteret.« - Vilhelm tog sin Hat, og
							svarede med den Holbergske Replique: »Du est en ung Mand, Frands!«
							- hvorpaa han forlod mig.Denne Samtale havde endnu forhøiet min Exaltation til en saadan Grad, at
							jeg besluttede at ægte Lise og sige hende det endnu samme Aften. Jeg
							skyndte mig ud at forskaffe mig et Logis, og fandt efter Adresseavisen
							et Par smaa nette Værelser i et stille Huus, hvilke jeg strax leiede.
							- Derpaa ilede jeg ud til Lise, uagtet det var høilys Dag, ved
							hvis Skin jeg aldrig tilforn havde besøgt hendes nærværende Opholdsted.
							Hun sad oppe, og saae meget fornøiet ud. »Vil De see,« raabte hun til
							mig: »jeg har faaet et meget pænt Brev, som jeg vil vise Dem.«
							- Hun rakte mig det. - Det var det omtalte Brev fra
							Skomagersvenden. Med glødende Øine gjennemløb jeg det. -
							»Hvorledes, min Lise?« raabte jeg: »Du kan uden at oprøres læse et saa
							uværdigt Tilbud? Jeg tænkte, Du vilde hellere vælge Døden, end en saadan
							Fornedrelse, end den Qval at forlade mig og berøve Dit Barn sin
							virkelige Fader. - Elsker Du mig da ikke?« - Lise
							saae forundret paa mig, derpaa brast hun i Graad, og sagde: »Gud
							bevares! det veed De jo nok, 
							at jeg elsker Dem. Men De er jo et ungt Menneske og raader ikke rigtig
							for Dem selv. De har jo kostet mange Penge paa mig i denne Tid, og viist
							Dem god og honnet imod mig; saa jeg har havt det rart herinde og langt
							anderledes end Andre, mine Lige; det sige ogsaa Alle; men De kan dog
							vist ikke saadan blive ved at sørge for mig og Barnet; nu derimod gjør
							Hans Christen mig dette Tilbud, som jo er al Ære værd, og saa tænkte
							jeg, De vilde blive fornøiet derover.«..... Jeg kunde ikke udholde at
							høre mere. Jeg afbrød hende med en Strøm af Bebreidelser og
							Forsikkringer om aldrig at ville forlade hende, aldrig at kunne taale
							den Tanke, at see hende i en Andens Arme. Lise var ganske forskrækket:
							»Herre Gud!« sagde hun: »jeg holder jo slet ikke af Hans Christen. Det
							er jo ikke et saadan pænt Menneske som De. Han har jo ogsaa kun Lidt;
							men jeg vilde nødig give Barnet fra mig eller sætte det ud; og det
							maatte jeg jo, dersom jeg igjen skulde tage ud at tjene.« -
							Disse Ord formildede mig aldeles. »Min elskede Lise!« raabte jeg: »nu
							forstaaer jeg Dig! Det er Moderkjærligheden, Du vilde offre Dit Livs
							Lykke.« - Uagtet jeg nu saaledes trøstede mig selv og den
							bestandig grædende Lise, var der dog i hendes Yttringer ved denne
							Leilighed Noget der ligesom dæmpede den berusede Sindsstemning hvori jeg
							var kommen, og nu, forenende sig med en halv ubevidst Ærefrygt for min
							Onkel, holdt mig tilbage fra det nylig fattede Forsæt at tilbyde Lise at
							ægte hende, - en Tanke der, som jeg følte, aldrig var opstaaet
							i hendes Sjæl. Derimod fortalte jeg hende kortelig hvad der var
							foregaaet mellem min Onkel og mig; men sagde hende tillige, at jeg nu
							var istand til at forsørge hende og vort Barn, at jeg vilde leie
							Værelser til hende, og sætte hende i en lykkelig Stilling. -
							Hun bedrøvede sig ligesaa oprigtig over den første Efterretning, som hun
							glædede sig over den anden. »Ja det forstaaer sig,« sagde hun, »naar De
							vil gjøre mig saa lykkelig, saa kan jeg jo sagtens være fornøiet.«
							- Med tusinde Kjærtegn bad jeg hende nu om at ansee sig som
							min Kone for Gud og for os selv, og hun maatte love, for Fremtiden at
							sige Du til mig, hvortil hun aldrig tilforn
							havde været at formaae.Jeg takkede i dette Øieblik min Skjæbne, der ved en tilsyneladende
							ulykkelig Vending havde viist sig gunstig imod mig, ved at gjøre mig det
							muligt at sørge for Lises og min Søns Fremtid. Mine Planer i denne
							Henseende vare ikke urimelige. Jeg byggede ikke paa de mig lovede to
							tusinde Rigsdaler, som på en Rigdom, der aldrig kunde faae  Ende. Jeg byggede mere paa en langt
							bedre Rigdom, nemlig mine Sprogkundskaber og mine juridiske Studier. Ved
							Informationer haabede jeg at kunne ernære mig og Mine, og ved Hjelp af
							den lille omtalte Capital kunde jeg bosætte Lise og have et Tilskud i de
							første Aar. Jeg var ikke, som mange Andre i min Alder, uvant med at
							omgaaes Penge, da min Onkel tidlig havde vænnet mig til selv at besørge
							endeel af mine Udgivter med en vis Sum, som han dertil havde bestemt
							mig.Jeg gik nu hjem til min Onkels Huus, for at lade mine faa Sager flytte.
							Den gamle G. sad paa mit Kammer. Han holdt en Portefeuille i Haanden.
							Med qvalt Stemme sagde han til mig: »I denne er de to tusinde Rigsdaler.
							Skal jeg række Dem den? Eller maa jeg give Hr. B. den tilbage? O kjære
							Julius! tænk paa den Dag, da han fulgte Dem ind i dette Værelse.«
							- Disse simple Ord, de Erindringer, de gjenkaldte, brød mit
							haarde Sind Jeg brast i Graad. G. omfavnede mig med Henrykkelse. »De
							giver efter, bedste Julius! Maa jeg føre Dem til Deres Onkel?«
							- »Nei, gode G.,« sagde jeg: »De Vilkaar, han forelægger mig,
							kan jeg ikke underskrive.« - »Ak!« svarede G.: »De veed nok,
							hvor bestemt han er. Kun paa de Vilkaar vil han see Dem igjen.«
							- »Saa giv mig Portefeuillen,« svarede jeg rask. Jeg greb den,
							kaldte en Karl ind, som skulde bære mit Tøi, leverede ham det, omfavnede
							taus og hjertelig den gamle G., og forlod Huset, uden at see mig
							tilbage. Jeg fulgte med Karlen til mit nye Logis. Det var allerede
							ganske mørkt. Jeg kastede mig paa en Stol, og blev længe siddende,
							sønderreven af de stridigste Følelser. Endelig kom min Vertinde, en
							godmodig, aldrende Kone, og spurgte, om jeg ikke befalede Lys. Jeg
							modtog hendes Tilbud, og lod mig tillige bringe Pen og Blæk, og tilskrev
							nu min Onkel et Brev, der i Sandhed bar Præg af den Stemning, som
							Erindringen om hans fordums Kjærlighed havde opvakt hos mig. Jeg takkede
							ham for al hans Godhed, ogsaa for hans sidste Velgjerning, og lovede
							tilsidst, ikke at foretage mig Noget, der kunde gjøre mig uværdig til at
							være - hvad jeg i det mindste i mit
							Hjerte stedse vilde blive: hans Søn. - Nei, sagde jeg ved mig
							selvjeg vil ikke trodse ham. For det første vil jeg ikke ægte Lise.
							Tiden, haaber jeg, skal forsone ham baade med hende og mig, og jævne
							denne Sag, som saa mangen anden. Jeg sendte Brevet til min Onkel endnu
							samme Aften, og følte mig derved overmaade lettet.Allerede næste Dag leiede jeg en smuk lille Leilighed til Lise. Deels  af en Følelse for
							Velanstændighed, der var fast indgroet i mit Væsen, deels da jeg haabede
							at kunne modtage nogle Informationer hjemme hos mig selv, faldt det mig
							ikke ind, at ville boe hos hende. Jeg forsynede hendes lille Bolig med
							alle Fornødenheder, indrettede den smukt og ziirligt, skaffede ved min
							Vertindes Hjelp en ung Tjenestepige til hendes og Barnets Opvartning, og
							besørgede, at hun daglig fik Maden tilbragt fra en Restauration, saa at
							hun ret kunde nyde et roligt og sorgfrit Livs Behageligheder. Saasnart
							hun kunde forlade sit nærværende Opholdssted, førte jeg hende og Barnet
							i Triumf ind i hendes nye lille Rige, hvor jeg selv haabede at skulle
							tilbringe lykkelige Timer. Lise var meget fornøiet, og takkede mig
							hjerteligt. Dog følte jeg et Slags Misfornøielse over at min nette
							huuslige Indretning mindre syntes at glæde hende, end den Omstændighed,
							at Vinduerne i hendes ene Værelse vendte ud mod et Torv. Den megen
							Passage og Bevægelse paa Gaden behagede hende i en saadan Grad, at hun
							strax satte sig ved Vinduet, og neppe vilde tage det Indre af sin Bolig
							i Øiesyn.En ganske ny Periode begyndte nu for mig, og med denne følte jeg ogsaa
							nye Kræfter at udvikle sig hos mig. Selvraadig havde jeg grebet ind i
							min Skjæbne, jeg følte Nødvendigheden af at bestaae i den med Ære. De
							Pligter og det Slags Lyksalighed jeg selv havde valgt mig, vare begge
							Dele over min Alder; det var derfor intet Under, at jeg i kort Tid
							virkelig blev meget ældre end mine Aar. Fra mine første Studenterdage
							havde jeg havt den Lykke at vinde en stor Gunst hos et Par Professorer.
							Ved disse Mænds Hjelp fik jeg snart saa mange Informationer, at mine
							fleste Timer vare besatte, deels udenfor Huset med
							Sprog-Underviisning, deels hjemme med Manuduction af nogle
							unge Mennesker til juridisk Attestats. Denne nye Virksomhed var mig
							behagelig, og jeg drømte mig ret et Liv efter mit Ønske: Dagen tilbragt
							med Arbeide og Studeringer, og Aftenen i paradisisk Ro hos et elsket
							Væsen, til hvis finere Dannelse jeg ogsaa haabede at kunne bidrage. Men
							min Drøm gik kun halv i Opfyldelse: Dagens Arbeide erholdt jeg rigtig,
							men Aftenens Ro og Glæde bleve langt fra ikke saa paradisiske, som min
							ungdommelige Phantasie havde afmalet dem.Det varede overmaade kort, førend jeg i min huuslige Lykke traf mange
							Anstødsstene. Jeg var for Exempel fra min første Barndom vant til streng
							Orden og Reenlighed; min Onkels Huus var yderst  elegant. Det var mig derfor en Afsky, naar
							jeg kom ind til Lise, at møde den allerforfærdeligste Athmosphære, at
							see Barnets Linned hænge ved Kakkelovnen, Brød, Smør, Flasker, Klæder,
							Alting ligge omkring hinanden, ligesom Lam og Tiger i en
							Uskyldigheds-Stand der forener det Allerfiendtligste. Heraf
							fulgte desuden, at alt hvad jeg af nette Meubler og deslige havde
							anskaffet, snart var fordærvet og stygt. Jeg havde aftalt med hende, at
							jeg hver Aften vilde nyde mit sædvanlige Aftensmaaltid, en Kop Thee, i
							hendes Selskab. - Jeg satte Priis paa denne lille Nydelse, og
							havde forsynet hende med det Fornødne i denne Henseende. Men næsten
							aldrig kunde jeg opnaae at dette lille Maaltid var tilrede, naar jeg
							kom, og endnu mindre at det kom frem med den Reenlighed og Pænhed, uden
							hvilke jeg hellere vilde undvære det. At give hende Smag for en vis
							Ziirlighed i saadanne Ting, var umuligt. Ligeledes forstod hun aldeles
							ikke at beskjæftige sig; og som en Følge heraf, blev Tiden hende
							utaalelig lang. Den hele Dag sad hun ved Vinduet, med Barnet paa
							Skjødet, uden at fordrive Kjedsomheden med nogetsomhelst Arbeide. Naar
							jeg kom om Aftenen, klagede hun over at hun kjedede sig, at jeg saa lidt
							var hos hende. Naar jeg da raadede hende til at more sig med
							Haandarbeide, svarede hun: »Herre Gud! skal jeg da slide og slæbe?
							- Jeg tænkte, at nu skulde jeg faae saa gode Dage.« Da vor
							Samtale om Aftenen tidt gik istaa, prøvede jeg at bringe Bøger med, og
							læse dem for hende; men hvormeget jeg end stræbte at indrette disse
							efter hendes Fatte-Evne, vilde det dog ikke lykkes at opvække
							hendes Interesse for dette Slags Nydelse. Hun var aldrig vant til at
							læse; Skriftsproget var som et fremmed Tungemaal for hende, hvoraf jeg
							næsten maatte oversætte hver Sætning i en hende forstaaelig daglig Tale.
							Hiin mig saa kjære Tidsfordriv blev saaledes kun en Plage for os begge.
							Desuden havde den nye Stilling, hvori hun befandt sig, næsten forvandlet
							hende; hendes Ønsker og Fordringer vare af en ganske anden Natur end
							tilforn. Den Beskedenhed og den Tilbageholdenhed, der klædte hende saa
							godt, vare reent forsvundne.Vinteren var nu forbi. Den smukke Aarstid begyndte. Hun bad mig om Penge
							til at kunne anskaffe sig en bedre Garderobe. Jeg fandt dette Ønske saa
							naturligt, at jeg allerede længe havde betænkt at forekomme det. Jeg
							leverede hende en rigelig lille Sum hertil, og glædede mig ved Tanken om
							at see hendes Skjønhed forhøiet ved en bedre Klædedragt. Men aldrig kan
							jeg glemme, hvorledes jeg blev tilmode,  da jeg en ulykkelig Søndag Formiddag, en
							smuk Sommerdag forresten, kom op til hende, og saae hende pyntet som en
							Dame. Jeg havde aldrig seet hende uden i den Dragt, som nette
							Tjenestepiger almindeligviis bære her i Kjøbenhavn, og der synes mig at
							være i høi Grad, hvad man kalder klædelig. Nu derimod var hun i en
							broget, overdreven, iøinefaldende Pynt, der dannede en saa skjærende
							Contrast til det Slags Skjønhed, hun besad, at man kunde sige, at denne
							tilintetgjordes derved. Hendes Gang, hendes Hænder og Fødder, mange smaa
							Uskjønheder, som aldrig tilforn havde stødt mig, toge sig paafaldende ud
							til dette Costume. Indtryk af denne Natur blive lettelig til en Gift for
							Kjærligheden, og jeg raader Enhver at ansee dem for vigtigere, end man
							gjerne vil tilstaae sig selv. Men en endnu langt værre Anstødssteen
							mødte mig samme Dag. Lise forlangte af mig, at jeg skulde gaae ud at
							spadsere med hende, og hjelpe hende at bære Barnet. Dette Forslag satte
							mig i den yderste Forlegenhed. At vise mig offentlig med hende, forekom
							mig upassende; hun var ikke min Kone. Jeg følte en retmæssig Undseelse
							ved at trodse den offentlige Sædeligheds Følelse. Her i Byen kjende
							næsten alle Mennesker hverandre. Det geneerte mig at møde mine Bekjendte
							og maaskee - hvad der var endnu værre - min Onkel,
							der havde et Lyststed i Nærheden af Byen, hvor han, især om Søndagen,
							pleiede at opholde sig. Hendes Personlighed og den latterlige Figur, hun
							gjorde i sin Pynt, havde naturligviis ogsaa Deel i min Ulyst til at føie
							hende. I dette Lys havde jeg endnu aldrig seet mit Forhold til hende.
							Men paa den anden Side, hvor haardt vilde det ikke være at nægte hende
							Opfyldelsen af hendes Bøn? Jeg samtykkede da paa det Vilkaar, at vi gik
							ud af Byen til et ganske eensomt Sted Men det var tvertimod Lises
							Mening. Fredriksberg-Have, Sommer-Theatret paa
							Vesterbro var hendes Ønskers Maal, og da jeg bestemt afslog at følge
							hende til et af disse Steder, blev hun saa vred, som jeg aldrig havde
							seet hende, græd høit, og hulkede, rev sit Tøi af sig, svoer med en drøi
							Eed, at hun ikke gik af Stedet i Dag, sagde, at jeg skammede mig ved
							hende, at jeg havde gjort hende ulykkelig, og mere Saadant.Jeg gik taus afveien for Stormen. Til et saadant Uveir havde jeg ikke før
							været Vidne, skjøndt jeg vel anede, at noget Sligt undertiden brød løs;
							thi den nette unge Tjenestepige, jeg havde antaget til hende, fik i den
							første Maaned sin Afsked; tre eller fire andre havde siden den samme
							Skjæbne; og i lange Mellemrum, naar hun slet ingen Pige  havde, kom den før omtalte
							Rendekjerling, hvis Navn var Marthe, og
							forrettede dennes Tjeneste. Fortredelig herover, yttrede jeg engang min
							Forundring over, at hun, som selv havde været i en saadan Stilling,
							kunde være saa streng mod sine Piger, men da svarede hun mig: »Skal jeg
							nu faae det paa min Tallerken, at jeg har været en Tjenestepige?«Om Aftenen paa denne uheldige Dag kom jeg imidlertid igjen til Lise; men
							da fandt jeg hende sengeliggende. Den mig forhadte Marthe gik med min
							stakkels Dreng paa Armen. Han kjendte mig, rakte sine smaa Arme ud efter
							mig, og for første Gang følte jeg ret levende, hvilken Trøst dette lille
							Væsen kunde være mig. - Næste Aften var Lise elskværdigere end
							hun længe havde været. Hun saae nydelig ud, klædt i sin simple daglige
							Dragt Hun havde mod al Sædvane ryddet op i Stuen, dækket Theebordet, og
							syntes ved Mildhed og Kjærlighed at ville erstatte mig den forrige Dags
							Ubehageligheder, hvilke jeg ogsaa aldeles forglemte for Øieblikket, men
							desværre ikke saaledes, at det bittre Indtryk jo blev tilbage, som en
							Braad der plagede mig.Jeg overlagde nu, hvorledes jeg skulde forskaffe Lise et Selskab, der i
							mit Sted kunde tage Deel i hendes smaa Fornøielser. Mit Valg faldt paa
							min Vertindes Datter, en anstændig, stille Pige, som det lykkedes mig at
							bringe i Bekjendtskab med hende. Men denne Glæde varede kun kort. Lise
							kaldte denne stakkels Pige en Snærpe, en Spidslærke; og de skiltes snart
							ad, som Uvenner. Hvor ugjerne jeg end saae det, maatte jeg dog nu finde
							mig i, at hun besøgte sine gamle Bekjendte, og gik ud i deres Selskab.
							Mellem disse var der imidlertid Folk af saa slet en Tone, at det engang
							hændte sig, da jeg en Aften længe havde siddet i hendes Værelse og
							ventet hende med Urolighed, at hun kom hjem med Barnet paa Armen, ganske
							bleg og forstyrret, med en haltende Fod og sønderrevne Klæder, hvorefter
							hun paa mine Spørgsmaal fortalte mig, at hun havde været i Besøg hos en
							Øltapper, hvis Kone var hendes Veninde; der var kommet Gjæster, og var
							opstaaet Slagsmaal, og da hun i denne Tumult vilde flygte med Barnet,
							var hun bleven traadt paa Foden, og havde faaet sine Klæder revne itu.
							Paa mine Bebreidelser i denne Anledning svarede hun imidlertid fromt og
							ydmygt: »Men du min Gud! skal jeg da aldrig have nogen Fornøielse? Jeg
							er ikke god nok til at gaae med Dig, og Du siger, jeg er for god til at
							gaae til de Andre. Skal jeg da altid  sidde allene?« - Ved denne og
							lignende Yttringer, der maatte røre Enhver, ved sin Skjønhed og en vis
							naturlig Mildhed lykkedes det stedse denne stakkels Pige at afvæbne min
							Misfornøielse, og oplive en Gnist af den gamle Kjærlighed. -
							Jeg følte det skjærende Misforhold imellem os, det Forkeerte i vor
							Forbindelse, og sagde til mig selv: »Jeg har gjort en dum Streg, det er
							vist; men jeg vil bære Følgerne som en Mand.«Sandheden er altid beroligende. Da jeg først ret klart indsaae det
							Ulykkelige i mine Forhold, bar jeg dem med større Taalmodighed, og fandt
							lettere paa Midler til at gjøre Byrden mindre trykkende, baade for mig
							selv og hende, der ogsaa bar sin Deel af den. - Det var mig af
							høieste Vigtighed, ikke selv aldeles at gaae tilbage i intellectuel
							Henseende. Jeg blev derfor Medlem af et Selskab, hvor man især
							beskjæftigede sig med Læsning. Her tilbragte jeg de Timer af Dagen, som
							jeg havde tilovers fra mine Forretninger. Mine gamle Bekjendte søgte jeg
							ikke; men i det omtalte Selskab og med en og anden af mine unge
							Manuducender nød jeg ofte en dannet Samtales Behagelighed En fortrolig
							Ven var jeg ikke saa lykkelig at besidde. Vilhelm S. saae jeg aldrig.
							Han gik sine egne Veie, og jeg for min Deel snarere undveg end søgte
							ham, af Frygt for de Spørgsmaal og Bemærkninger, jeg ventede mig af ham.
							Hver Aften tilbragte jeg hos Lise. Al Illusion var forsvunden af dette
							Forhold; men Vane, Erindring og enkelte Glimt af Ungdoms Kjærlighed
							oppustede dog endnu undertiden den næsten udgaaede Ild. Saaledes vare
							tre Aar forløbne. Min lille Søn, som jeg havde givet min Onkels Navn, og
							kaldet Fredrik, var imidlertid opvoxet til et
							ualmindelig deiligt og elskværdigt Barn, der allerede viiste en for en
							tre Aars Dreng usædvanlig Lyst og Nemme til at lære. Her havde min gode
							Skjæbne givet mig en Trøst og en Erstatning, hvorom jeg aldrig havde
							gjort mig nogen Forestilling. Naar jeg kom om Aftenen, stod han allerede
							længe i Vinduet, for at see efter mig, om det end var bælmørkt. Han fløi
							mig imøde, slyngede sine Arme om min Hals, bedækkede mit Ansigt med sine
							Kysse, og saae mig ind i Oinene med sit klare uskyldige Blik I hele
							Timer kunde jeg more mig med ham allene. Jeg lærte ham Bogstaver, samt
							Viser og Melodier, hvilke han strax sang efter mig, fortalte ham
							Historier, bragte ham Billeder, og kort sagt, dette Barn var det lyse
							Punct i min Tilværelse.Min øconomiske Forfatning havde hidtil været taalelig, og vilde have
							været langt bedre, dersom Lise havde været ordentlig, paapasselig, og
							ikke saa godt som underholdt den omtalte Rendekjerling og et Par andre
							af samme Slags, der bestandig havde sin Gang hos hende. Til visse Tider
							fortjente jeg endeel, til andre derimod ikke tilstrækkeligt. I dette
							sidste Tilfælde hjalp jeg mig endnu bestandig med det, jeg endnu havde
							tilbage af min Onkels sidste Foræring. Men denne Capital var nu næsten
							forsvunden, en Omstændighed der var saameget mere beklagelig, som Lise
							saae en ny Nedkomst imøde. Hun fødte atter en Søn, men befandt sig langt
							slettere end første Gang, og var længe meget syg. Jeg gjorde alt hvad
							der stod i min Magt for at lindre hendes Tilstand, og udtømte i denne
							sørgelige Tid mine sidste Ressourcer. Hun kom sig endelig noget, men
							hendes Helbred som hendes Skjønhed tog af Dag for Dag, saavelsom vor
							tarvelige Velstand Fra dette Tidspunct af blev min Fatning sat paa
							haarde Prøver. Lise kjendte ikke mere den ringeste Selvbeherskelse;
							hendes grændseløse Utaalmodighed i legemlige Lidelser, hendes Hæftighed,
							hendes overdrevne Fortvivlelse ved det mindste Savn, den overordentlige
							Mangel paa Reenlighed og Orden med hendes egen Person og alt hvad der
							omgav hende, gjorde hendes Hjem saa modbydeligt, at kun Medlidenhed med
							hende og Kjærlighed til mine stakkels Børn kunde bevæge mig til at
							tilbringe alle mine Aftener paa et saa uhyggeligt Sted De Værelser, hun
							hidtil havde beboet, vare blevne hende opsagte, og jeg havde været
							heldig nok til at træffe et andet ret behageligt Logis, der havde den
							Fordeel for hende og Børnene, at være paa et frit og soelklart Sted, men
							i en Udkant af Christianshavn. Den Aften jeg førte hende herud, var saa
							ubehagelig, som muligt; thi uagtet hun selv havde seet disse Værelser,
							og været enig med mig i at vælge dem, var hun saa fortvivlet over den
							Stilhed og Eensomhed, som hun her mødte, at hun græd, overøste mig med
							Bebreidelser, og endte med at blive syg.Det vilde være et ligesaa vidtløftigt, som utaknemmeligt Arbeide, om jeg
							vilde forsøge paa at beskrive al den Kummer, al den Anstrengelse,
							hvormed jeg kæmpede i tre lange Aar. Jeg arbeidede ufortrødenjeg nægtede
							mig for min egen Person ethvert nok saa uskyldigt Ønske, der kunde
							formindske den Indtægt, hvormed jeg skulde ernære den Familie, i hvis
							Skjød kun de værste Scener ventede mig.Mine Børn, især den lille Fredrik, var min eneste Glæde og Opmuntring.
							Disse Uskyldige, Pligt og Skaansel vare nu de eneste Baand der bandt mig
							til deres Moder.Det var paa sjette Aar siden jeg forlod min Onkels Huus, da jeg en smuk
							Aften først i August vilde gaae min daglige Gang ud til Christianshavn,
							og tog Veien over Langebro. Den milde, varme Aften, den kjølige Luftning
							fra Søen, det stille Hav, belyst af den nedgaaende Sol, det muntre Syn
							af de mange Baade, som med hvide Seil og raske Søfolk i røde uldne
							Trøier giede hen ad den stille, blaae Vandflade, virkede opmuntrende paa
							mit af Bekymring som oftest sløvede Sind. En glad Anelse ligesom
							hviskede til mig i den friske Søvind Med Eet bemærkede jeg noget foran
							mig et Selskab af tre Personer: en velklædt Herre, der førte en, som det
							syntes, aldrende, tættilsløret Dame, og ved Siden af denne et ungt
							Fruentimmer, hvis Figur og Klædedragt tildrog sig min Opmærksomhed Der
							var Noget i hendes Skabning der var ualmindeligt og erindrede om de
							Former, vi beundre hos Antikerne; hendes Kjole var saa skinnende hvid,
							at den syntes at lyse med en egen fra den selv udgaaende Glands. Hun bar
							over den et kostbart, broget Shawl, som hun, da Veiret var varmt, havde
							ladet falde ned over den ene Skulder, saa det dannede som et Gevant, og
							viiste saaledes den ene Side af en sneehvid Hals, som forhøiedes af en
							lille sort Haarlok, der stjal sig frem under den simple, kun med et
							grønt Baand prydede Straahat Det var saalænge siden at nogen qvindelig
							Skabning havde interesseret mig i mindste Maade, at jeg maatte lee af
							mig selv, over den Følelse, hvormed jeg fulgte denne Ubekjendtes Spoer.
							- Ved Enden af Broen mødte det forudilende Selskab et Optrin
							der standsede baade det og mig: En Arbeidsmand sad paa et Stykke Tømmer
							nær ved Broen, og saae ned paa Jorden, som om han søgte mellem Stenene,
							idet han vendte Ryggen til en halvvoxen Dreng, der med lydelig Graad
							omfavnede en hvid Puddelhund, som bar et Stykke Toug om Halsen, og
							havde, som det syntes, været ude at svømme, da Vandet strømmeviis flød
							ned ad den. Drengen henvendte sig til den omtalte Mand og sagde
							hulkende: »O! Fader! vær dog barmhjertig! Du seer, Vorherre vil spare
								Caro's Liv.« - »Sludder har vi nok
							af,« svarede Manden tørt. Den ældre Dame vendte sig til Drengen, og
							spurgte om Grunden til hans Sorg; og han fortalte nu, at hans Fader, som
							der sad, havde kastet Hunden ud, med en Steen om Halsen, for at drukne
							den, men at Stenen var løsnet ved  Hundens Fald i Vandet, saa den var svømmet
							iland, og havde strax søgt hen til Drengen, der elskede den høit. »Men
							nu,« tilføiede han grædende, »vil Fader binde en anden Steen om dens
							Hals, og kaste den ud igjen.« - Manden nærmede sig, med sin
							Hue i Haanden, og sagde: »De gode Madammer skal ikke bryde sig om hvad
							den dumme Dreng vaaser for dem. Det er min egen Hund; det gjør mig selv
							ondt at drukne ham, men han maa daran.« - »Hvorfor det?«
							spurgte den fremmede Herre. »Herre Jesus!« svarede Manden: »Er det Tider
							til at holde Hunde? Min stakkels Kone ligger syg, og Knægten, der
							staaer, gaaer paa Arbeide. Imidlertid er Bæstet gaaet ud i Kjøkkenet, og
							har spiist vor fattige Middagsmad Kan vi have Raad til at sulte, for at
							føde en Hund?«- Drengen udbrød hulkende: »Den stakkels Caro
							havde ikke faaet Mad hverken igaar eller idag.« - Nu vendte
							den unge Dame sig til Manden, og sagde med en Stemme, hvis Sølvklang
							usigelig behagede mig: »Hvad vil De have for Hunden? Jeg vil gjerne
							kjøbe den.« - »Aa Gud bevares, lille Jomfrue!« svarede han:
							»Hun maa have den for slet intet.« - »Nei!« sagde hun, »jeg
							vil give en Rigsdaler for den, men saa er den min, og ingen maa gjøre
							den Fortred.« - Derpaa tog hun en lille rød Tegnebog frem af
							sit sammenviklede Lommetærklæde, og rakte den omtalte Kjøbesum til
							Manden, der var meget taknemmelig. Derpaa sagde hun til Drengen: »Tag nu
							Hunden hjem med Dig, jeg sætter den i Kost hos Dig. Kom med den til mig
							hver Løverdag, saa vil jeg betale Dig Kostpenge for den.« -
							Hun nævnede nu sin Adresse. Det var en Gaard i Nærheden af min Onkels.
							Drengen overøste hende med Taksigelser, og den Gamle mumlede i Skjægget:
							»Saadant et Umælende har bedre Lykke end en Anden.« - Under
							denne lille Scene stod jeg som fastnaglet et Par Skridt bag det omtalte
							Selskab, hvoraf Alle vendte mig Ryggen. - Med Eet dreiede den
							unge Dame sig om, som for at kaste endnu et Blik over Havet. O hvilket
							ubeskrivelig elskværdigt Physiognomie! Hvilke Øine, hvis dunkle Glands
							paa eengang funklede som Stjerner, og lyste af en forunderlig Mildhed!
							- Hun stod lidt stille, og saae ud over Broen, saa jeg fik Tid
							til at betragte hende. Hendes overordentlige Hvidhed, saaledes som man
							undertiden finder den hos stærk brunette Fruentimmer, forhøiedes af de
							coralrøde Læber; og den lille Roxelane-Næse klædte godt til
							det fine ovale Ansigt, og gav noget Piquant til det umiskjendelige
							Udtryk af Godhed og Fromhed, som hvilede over det Hele. Hun forekom mig
							saa bekjendt, og dog var jeg vis paa  aldrig tilforn at have seet hende.
							- »Man siger,« sagde jeg til mig selv, »at vor Skytsengel,
							naar den aabenbarer sig, er os bekjendt, skjøndt vi aldrig med legemlige
							Øine saae den. Skulde jeg troe den forunderlige, lyksalige Følelse, som
							i dette Øieblik gjennemstrømmer mig, saa maa jeg paa denne Bro, ligesom
							svævende mellem Himmel og Jord, have mødt min gode Engel, der aabenbarer
							sig i Trængslens Tid, og byder mig at troe og haabe.« - Alle
							disse Betragtninger, ja selv den lille Scene med Hunden, optoge
							naturligviis kun et ringe Moment i Tiden. Med Eet faldt min Ubekjendtes
							Øine paa mig, og hendes liliehvide Ansigt, der hidtil kun oplivedes af
							et blegt Rosenskjær, blev overtrukket af en høi Purpurrødme. Hun vendte
							sig til sine Ledsagere, der ogsaa havde staaet og seet ud over Stranden,
							og sagde nogle sagte Ord. De dreiede dem begge om til mig. Herren
							nævnede mit Navn, og strax gjenkjendte jeg Vilhelm S. og Frue W. De
							traadte hen til mig, og talte til mig som til en gammel Ven, Frue W.
							endogsaa med en Hjertelighed, som jeg aldrig i fordums Dage havde
							bemærket hos hende. Hun presenterede mig min skjønne Ubekjendte, og
							sagde: »Kjender De ikke Deres Cousine Laura? Hun
							gjenkjendte strax Dem.« - Jeg veed hverken hvad jeg svarede
							eller hvad jeg tænkte. Mit Hjerte slog, saa jeg neppe kunde trække
							Aanden. - Vi gik. Vilhelm gav Frue W. Armen, og jeg nød den
							Lykke at gaae bagefter dem, ved Lauras Side. I det første Øieblik talede
							vi ikke et Ord. Vi traadte ind i den lille Allee, som løber langs med
							Volden. Under dens smukke skyggefulde Træer fattede jeg mig, og i det
							jeg vendte mine Øine til det yndige Væsen, der svævede mig saa nær,
							vovede jeg at indlede en Samtale. »Er det muligt!« udbrød jeg: »Det er
							min lille Cousine Laura, som jeg her seer for
							mig? - Og jeg er saa lykkelig at De gjenkjender mig?
							- Med en vis Undseelse tænkte jeg i dette Øieblik paa min
							luslidte Kjole, paa mit af Sorger og mangt et Savn afblegede Udseende.
							- Jeg tilføiede med sagte Stemme: »Det er saa længe siden vi
							saaes!« - »Ja,« svarede hun, »næste Nytaarsdag bliver det sex
							Aar, siden De sidste Gang besøgte os, men den Aften er mig saa levende,
							som det var igaar. Jeg tænkte ikke, at De saa snart var reist saa langt
							bort.« - Jeg vidste ikke hvad jeg skulde svare. -
								Reist bort? Var det Delicatesse af hende at
							bruge en saadan Vending, eller havde min Onkel saaledes besmykket vort
							Venskabsbrud? - Laura vedblev at tale til mig i saa trøstelige
							Udtryk, med saa sød en Stemme, saa huldsalige Øiekast, at det forekom
							mig, som om en aandelig Balsam flød gjennem mit hele  Væsen. Jeg fik endogsaa Mod til at spørge
							til min Onkels Befindende. »Ak!« svarede hun: »min stakkels Fader er
							vist bleven meget ældre, siden De saae ham. Jeg troer at Deres
							Nærværelse var nødvendig til hans Tilfredshed.« - »O Gud!«
							udbrød jeg: »De glæder og bedrøver mig usigelig. Men hvor skulde dog min
							Onkel kunne savne mig, da han har Dem?« - »Jeg forsikkrer
							Dem,« sagde hun alvorlig: »Hans Datter har neppe kunnet erstatte ham
							Tabet af hans Søn.« - Vi vare nu ved Hjørnet af Gaden.
							- Jeg vaagnede som af en Drøm, og bød Laura og hendes
							Ledsagere Farvel. De gjorde Mine til at gaae op paa Christianshavns Vold
							Men i det Frue W. sagde mig Farvel, spurgte hun mig om min Adresse, og
							tilføiede forbindtligt: »Man slipper ikke saa ganske ustraffet fra at
							være kommen hjem til sit Fædreland og have opholdt sig der incognito for
							sin Familie.« -Jeg blev staaende ved Hjørnet, og saae dem gaae op paa Volden. Vilhelm
							hjalp Laura hendes Shawl om. Han bøiede sig til hende, og talte med
							hende, medens de gik. En Følelse af Skinsyge greb mig. »Ak!« sukkede
							jeg: »Der gaaer han ved hendes Side, som var
							bestemt til at vandre gjennem Livet ved min! Jeg
							Ulyksalige! jeg Daare! jeg stod ved Himlens Porte, og lukkede dem selv
							for mig! Ofte har jeg sagt til mig selv, at jeg haardt havde bødet for
							min Ungdoms Daarskab. Nei, den Straf var ringe imod den, jeg i dette
							Øieblik maa udstaae, ved på den ene Side at see mit tabte Paradiis, og
							paa den anden den Afgrund, hvori jeg har styrtet mig.« - Jeg
							rev mig løs, og gik hen mod Lises Bolig, idet jeg bestandig gav min
							Smerte Luft i fortvivlede Klager for mig selv. »Hvor fornedret føler jeg
							mig i dette Forhold, hvori Letsindighed og lav Sandselighed have styrtet
							mig! Forbandet være den ulyksalige Time, der første Gang førte mig til
							det hemmelige Stævnemøde i Nyhavn!« - Ligesom jeg sagte
							udtalte disse Ord, kom min Fredrik ud paa Gaden, og løb mig med Glæde
							imøde. Jeg løftede ham op, og kyssede ham med usigelig Kjærlighed og
							Veemod. »Gud tilgive mig min Fortvivlelse!« sagde jeg sagte: »Du være
							takket for dette Barn!« - Hans yngste Broder, min lille Johannes, kom ogsaa nu ud af Gadedøren, for at
							møde mig. Med ham paa Armen og min Fredrik ved Haanden, gik jeg ind i
							Huset. Jeg brast i Graad, og maatte staae lidt paa Trappen, og fatte
							mig, inden jeg var istand til at gaae ind til Lise.Den næste Dag og mange følgende Dage havde jeg den hæftigste Lyst til at
							besøge Vilhelm S., for at tale om Laura. Jeg var ofte ganske  nær ved hans Logis; men mit bedre
							Jeg hviskede da til mig: »Vend om! - hvad vil Du der? Hvad maa
							han tænke? Og hvorfor vil Du trykke Pilen dybere i dit Hjerte?«
							- Undertiden tænkte jeg: »Det er dog en ubeskrivelig Lykke at
							elske saaledes som jeg elsker hende. Allene denne Følelse hæver mig jo i
							mangt et Øieblik over alle jordiske Sorger. Seer jeg hende ikke hver Nat
							i Drømme? Hvad vil jeg mere?« - Det Værste var at jeg ogsaa om
							Dagen gik som i Drømme, at mine Informationer bleve mig et utaaleligt
							tungt Arbeide; at jeg endog var adspredt ved min kjæreste
							Beskjæftigelse, den at undervise min Fredrik, saa at han ofte med den
							Selvtilfredshed, hvormed Børn gjerne irettesætte de Ældre, sagde til
							mig: »Fader Du er slet ikke opmærksom.«En Morgen, da jeg sad ene paa mit Værelse, blev jeg overrasket ved et
							Besøg af Vilhelm S. Han kom, sagde han, som en Ambassadeur fra Frue W.
							og Laura, for at bede mig besøge dem i Aften. Med en Blanding af Glæde
							og Forlegenhed stammede jeg: »Men hvor kan jeg? - -
							Hvad vil min Onkel sige? - - Hvor kan det passe
							sig?« - »Ja,« svarede han, »det har jeg ogsaa sagt, men naar
							Fruentimmer engang have faaet et Indfald, saa kan ingen Djævel bringe
							dem fra det. Din Cousine er en elskværdig Sværmerske. Siden hun saae Dig
							igjen forleden, er hendes lille Hoved opfyldt af de sentimentale Ideer,
							som altid spøge deri. Hun siger, at det forekommer hende som om hun
							havde indtaget en Plads i sin Faders Hjerte, hvilken kun halvt tilhørte
							hende; at Du er hende en kjær, en dyrebar Broder; hun maa forlige Dig
							med Din Onkel, for hans egen Roligheds Skyld, thi han har vist Uret imod
							Dig; et Ansigt, saa ædelt som Dit, kan ikke skjule en utaknemmelig Sjæl;
							og meget Mere af samme Skuffe.« - Vilhelm sagde alt dette med
							en fortredelig Tone og Mine. - Jeg følte mig i den tredie
							Himmel. - Dog opstode mange Betænkeligheder hos mig. »Veed
							Laura,« spurgte jeg, »den Grund, hvorfor hendes Fader har forstødt mig?«
							- »Nei!« svarede han: »Din Onkel, der aldrig taler om hvad der
							gjør ham ondt at tænke paa, har foregivet, at Du mod hans Villie var
							gaaet til Søes, for at gjøre en Reise langt ud i Verden, og at han
							derfor - for at bruge hans egne Ord - lod Dig seile
							Din egen Sø. Laura har flere Gange spurgt om Efterretning fra Dig,
							indtil hun endelig mærkede, det var en Materie, som hendes Fader ikke
							vilde indlade sig i.« - »Hvor er det
							muligt,« udbrød jeg, »at intet Rygte om hvad der er skeet har naaet
							hendes Øre? Og endnu mere at Frue W. skulde være i  samme Vildfarelse?« - »Det er dog
							saa!« svarede han: »Den hele Historie er kun lidt bekjendt, især i Frue
							W's Cirkel, hvor Du neppe blev seet, før Du strax forsvandt. Desuden er
							Frue W's Huus blevet meget stille i de senere Aar. Hendes ældste Søn er
							gift, og boer ikke mere hos hende; den yngste, som er Søofficier,
							reiser, og kommer hjem, og reiser igjen i sit Kald Hun boer nu med Laura
							faa Huse fra Din Onkel. De fleeste Aftener komme der nogle faa af de
							gamle Venner. Jeg har ogsaa faaet min Gang der. Din Onkel er en daglig
							Gjæst.« - »Men,« afbrød jeg ham, »hvad vil han sige, naar han
							træffer mig der?« - »Jeg har netop i Commission fra Damerne,«
							sagde han, »at lade Dig vide, at iaften og hver Onsdag Aften er han der
							ikke, formedelst nogle Forretninger eller jeg veed ikke hvad. Frue W.
							sagde, at hun og Laura vilde tale med Dig. Jeg kunde ikke nægte at gaae
							Deres Ærinde.« - Med bankende Hjerte lovede jeg at komme.
							- Vilhelm forekom mig saa usædvanlig alvorlig. - »Er
							Du altid saaledes,« sagde jeg, »saa er Du meget forandret, siden forrige
							Tider.« - »Ikke saa forandret, som Du,« svarede han: »Jeg har
							ikke sat mit gode Humeur overstyr; men man er ikke af Stok og Steen; der
							gives Ting, som nok kan gjøre En lidt betænkelig.« -I den bedste Stads, jeg kunde skrabe sammen af min fattige Garderobe, med
							det omhyggeligste Toilette, jeg i mange Aar havde gjort, vandrede jeg om
							Aftenen til Frue W's Huus, og nærmede mig undseelig og glædedrukken
							denne Dames Hjem, der for sex Aar siden var en Gjenstand for min Afsky.
							Nu følte jeg mig der som i Elysium. Laura og hendes Tante behandlede mig
							med Fiinhed, og viiste mig en Fortrolighed, som om vi havde været gamle
							Venner. Det var, ligesom de havde en Uret imod mig, som de vilde gjøre
							god igjen. Frue W. talte uforbeholdent, men med største Delicatesse, om
							mit Forhold til min Onkel. »Jeg veed vist,« sagde hun, »at ingen kunde
							vise min Svoger en større Velgjerning, end ved at føre Dem tilbage til
							ham. Tillad en gammel Kone at tale moderlig frit til Dem: De havde Uret
							i at reise fra ham imod hans Villie« .... »Ak Tante!« afbrød Laura: »jeg
							er vis paa, at der ogsaa var Uret fra min Faders Side.« - »Det
							være som det vil,« sagde Tanten: »hvad der engang er skeet, kan ikke
							gjøres ugjort. Men siig os blot, kjære Fætter, hvad Midler mener De
							selv, at vi kan anvende for at bringe en Forsoning tilveie? Hvad tør vi
							sige Deres Onkel fra Dem?« - »O min bedste Tante! siig ham, at
							jeg bønfalder om hans Tilgivelse, at jeg haardt har bødet for min  Ungdoms Daarlighed, og føler
							Værdien af hvad den har berøvet mig.« - »Er der intet,« sagde
							Frue W., »som jeg kan fortælle ham om Dem?« »Intet,« svarede jeg, »som
							er værdt at høre: en Lidelses- og Bodshistorie.« -
							»Maa jeg sige ham,« gjentog hun, »at De for Fremtiden vil rette Dem
							efter hans Ønsker?« - Jeg slog mine Øine til Jorden. »Han vil
							intet ønske,« svarede jeg sagte, »der kunde stride mod min
							Overbeviisning og Samvittighed.« - Frue W. og Laura saae paa
							mig, og taug begge. »Nu,« sagde Fruen: »Vi ville ikke overile os, men
							benytte hvert gunstigt Øieblik. Jeg haaber, at Alting snart skal faae et
							godt Udfald« - Hele denne lyksalige Aften vare vi ganske ene,
							og det Samme var Tilfældet paa alle de følgende, som jeg tilbragte der i
							Huset. Damerne aftalte med mig, at jeg hver Onsdag paa samme Time skulde
							besøge dem.Disse Onsdags-Aftener bleve nu den Sundhedsbrønd, hvoraf jeg i flere Uger
							øste Kraft og Glæde for de øvrige sex Dage i Ugen. Jeg fik nyt Liv og
							Mod til at bære min Modgang og udrette mit Arbeide. Allerede om
							Tirsdagen var jeg let som en Fugl ved Tanken om at den næste Dag var
							Onsdag. Heller aldrig blev min glade Forventning skuffet; thi Laura og
							hendes Tante vare begge saa frie for Luner, saa livlige, at intet Skjønt
							eller Godt nogensinde fandt dem fraværende eller forstemte. Var der
							ogsaa undertiden et tungsindigt Sløer over deres Samtale, saa blev den
							derved kun alvorlig, men aldrig mat eller fortredelig. Laura var af
							Naturen overmaade munter. Hendes uskyldige og stedse gratiøse
							Overgivenhed var saa meget mere fortryllende, som der i hele hendes
							Væsen tillige var et sødt Sværmeri og en hos hendes Kjøn sjelden
							Enthusiasme for alle de høiere Ideer, som besjæle Menneskeheden. Desuden
							var der i hendes Omgang noget saa Mildt, saa Velgjørende, saa
							Beroligende, Noget som Ingen kan forestille sig, der ikke selv har følt
							den Fred, som et saadant qvindeligt Væsen formaaer at bringe i en
							menneskelig Sjæl. - En Aften talte vi om den første Gang vi
							saae hinanden. Jeg forundrede mig og skammede mig i Stilhed over de
							Følelser, som beherskede mig ved dette vort første Møde. Laura sagde da:
							»Det var Juleaften; den skulde den Gang ikke helligholdes, saaledes som
							ellers, thi min Moder var nylig død, og jeg var ogsaa bedrøvet, og havde
							grædt meget samme Morgen. Min Fader kom om Formiddagen, gav mig nogle
							smaa Foræringer, og sagde: Jeg skal iaften bringe Dig min Julius; modtag
							ham som en kjær Broder. - Jeg gjorde mig den Forestilling, at
							denne Julius, om  hvem min
							Fader tilforn havde talt, var en Dreng paa min Alder. Jeg var hidtil
							ganske Barn, og glædede mig til en Legekammerat. - Da jeg nu
							saae en voxen Herre staae for mig, blev jeg saa undseelig, at jeg ikke
							turde sige et Ord til Dem. Dog syntes mig, jeg var stolt af at have Dem
							til Broder. Til Nytaar havde jeg forfærdiget nogle smaa Nytaarsgaver til
							min Fader og Tante; jeg brodeerte nu ogsaa i Hast en lille Portefeuille
							til Dem. Men den var ikke smuk, og da De om Aftenen kom til os, kom jeg
							Dem imøde med den i Haanden; men idet De saae paa mig, overfaldt der mig
							en saadan Forvirring, at jeg ikke turde overlevere Dem min ringe Gave,
							men beholdt den stiltiende. Siden da vi ikke saae Dem mere, fortrød jeg
							inderligt at jeg ikke havde givet Dem denne lille Erindring om mig. Jeg
							gjemte den i mange Aar, indtil jeg tilsidst tog den selv i Brug. Større
							Ære var den i Sandhed heller ikke værd. Jeg kan endnu vise Dem den;
							Deres Navn staaer i den.« Med disse Ord fremtog hun den lille røde
							Portefeuille, som jeg hiin Aften paa Broen havde seet i hendes Hænder.
							Med en Begjærlighed, som om Verdens Herlighed indsluttedes i den,
							bønfaldt jeg Laura om at skjænke mig den, thi ogsaa denne, tænkte jeg,
							var bestemt for mig, ligesom hun selv, og min Ukjærlighed har
							forskjærtset den som hende. Med den hende egne, simple Forbindtlighed
							svarede hun: »Meget gjerne! Dersom en saa ringe Ting som denne kan være
							Dem behagelig, er den til Deres Tjeneste.« - Hun udtog nogle
							faa Smaating af den, og rakte mig den. Jeg vovede for første Gang at
							kysse hendes Haand, og da jeg kom hjem, blev jeg siddende og betragtede
							min Portefeuille, som en Gjerrig beskuer sin Rigdom. Ved at gjennemsøge
							dens smaa Gjemmer, fandt jeg et lille Stykke Papiir, der lod til at være
							et Mønster, klippet ud af Noget hvorpaa der var skrevet nogle Tal, nogle
							faa usammenhængende Ord og Navnet »Laura,« .....
							hendes Navn, ..... vistnok skrevet med hendes egen Haand! -
							Jeg vil ikke beskrive det Afguderijeg drev med disse Skatte. Det
							ungdommelige Sværmeri, som jeg ganske overgav mig til, lærte mig
							tilfulde, at jeg aldrig havde elsket, aldrig mere kunde elske, som jeg
							elskede denne engang forsmaaede Pige.Allerede i October havde nu et pludseligt koldt og haardt Veir afløst en
							usædvanlig varm Sommer. Jeg havde lagt Mærke til, at mine smaa Drenge
							endnu bare deres tynde Sommerklæder, og havde flere Gange leveret Lise
							nogle Penge til at anskaffe dem noget af det nødvendigste Vintertøi. Da
							jeg en Aften, som sædvanlig, kom ud til dem,  fandt jeg dem begge meget forkjølede. Min
							Fredrik gik med tynde forrevne Strømper i Skoe, der neppe fortjente
							dette Navn. Paa mine Erindringer i denne Henseende, svarede Lise: »Aa
							Kjellingeri! Det er ikke værdt at vænne dem saa flint De kan jo blive
							inde i den varme Stue, men Fredrik, han render ud og ind, den lede
							Dreng! Der er ikke Raad til at give de Unger Klæder, for den usle Smule,
							jeg faaer af Dig!« - I denne Tone talte Lise nu altid til mig.
							Hendes fordums Omsorg for Børnene var ogsaa ganske aftagen; især syntes
							det, som om hendes Kjærlighed til den lille Fredrik var aldeles gaaet
							over fra ham til den yngre Broder. Min lille Yndling leed ofte Uret Det
							forekom mig, som hans naturlige Munterhed tog af. Dette var en af mine
							bittreste. Sorger. Det var midt i Maaneden. Min Kasse var i en meget
							slet Tilstand, og kunde i de første fjorten Dage ingen Tilvæxt vente.
							Jeg maatte altsaa mod min Villie optage en Maaned forud i en Skole hvori
							jeg var Lærer, og ilede næste Formiddag ud til Lise, for at overgive det
							Meeste af denne vistnok ikke betydelige Sum i hendes Hænder, paa det
							Børnene endnu samme Dag kunde faae den nødvendigste Bedækning mod den
							kolde Aarstid. Da jeg nu samme Aften kom igjen, studsede jeg ikke lidet
							ved det Syn, som Værelset frembød Ved Bordet sad Marthe og sov. Ved
							Siden af hende stod et Lys i en smudsig sort Flaske, og brændte med en
							lang Tane. Ved dets døsige Skin saae hendes modbydelige Ansigt ganske ud
							som det fordreiede Physiognomie af en Hex. Værelset var ganske koldt og
							næsten mørkt Jeg hørte nu en sagte Stemme, som hviskede: »Fader! Fader!«
							- og see! i en Krog paa Gulvet sad mine to stakkels Børn, tæt
							klyngede til hinanden, som smaa Fugle i Reden, skjælvende af Kulde og
							forgrædte. - Fredrik holdt den lille Broders Fødder i sit
							Skjød, og havde bedækket dem med sin Kjole, som han havde foldet over
							dem, og derved mere blottet sine egne slet bedækkede Been. »Kom hen til
							os, Fader!« sagde han: »Jeg sidder her og varmer den stakkels Johannes,
							saa godt jeg kan.« Med blødende Hjerte fløi jeg hen til dem. Nu vaagnede
							Marthe, og rokkede hen til os. »Madamen er gaaet paa Comedie,« sagde
							hun, »med Styrmands-Enken herinde. Hun havde faaet to Billetter af
							Capitainen, som holder hende, som De nok veed, og saa bad hun Deres
							Madame med sig.« - Denne Styrmands-Enke var et Fruentimmer,
							som boede i Huset, og med hvem Lise havde stiftet Venskab. Det var en
							Person af tvetydige Sæder, sladderagtig og paatrængende, men huuslig,
							ordentlig og tjenstagtig, saa hendes Omgang med Lise,  saaledes som Omstændighederne nu
							engang vare, forekom mig altid meget taaleligere end Marthes og de andre
							Veninders. - Jeg befalede Marthe at gjøre Ild paa Skorstenen,
							koge Vand og lægge i Kakkelovnen, hvorpaa jeg ilede til den nærmeste
							Urtebod, kjøbte Thee og Sukker, fik et andet Sted noget Brød, skyndte
							mig hjem til mine Smaa, tog dem hver paa sit Knæ, varmede deres smaa
							Fødder i mit Skjød, lavede varm Thee til dem, og vederqvægede dem, saa
							godt jeg kunde. Den lille Johannes bragte jeg selv tilsengs. Fredrik
							befandt sig alt for vel til at ville gaae til Ro. Under disse
							Omstændigheder oplivedes et Ønske hos mig, om hvilket mine Tanker længe
							havde dreiet sig. Jeg havde hændelsesviis erfaret, at en agtværdig
							Præstefamilie i en af Provindserne vilde modtage et Fruentimmer i Kost,
							for en meget billig Betaling. Inderligen ønskede jeg paa denne Maade at
							fjerne Lise, og udrive mig af dette Forhold. Kun vidste jeg ikke,
							hvorledes jeg uden Haardhed kunde foreslaae hende at skille sig fra
							Børnene; thi disse vilde jeg for ingen Priis overlade hende; jeg følte
							hvert Øieblik, at de baade legemligt og aandeligt bleve meer end
							forsømte hos hende. Jeg beregnede nu hvad jeg ofte havde overtænkt, at
							jeg med noget Held og med megen Selvfornægtelse kunde bestride de
							Udgivter, som under en saadan forandret Leveplan gjordes nødvendige.I disse Tanker blev jeg overrasket af Lise, der kom farende ind, og
							raabte: »Her er jo en heel Opdækning! Du behøvede slet ikke at tage Dig
							det saa nær for Børnene. Marthe havde skaaret Mad til dem, og der var
							ingen Ting iveien. Men nu skal det vel være, som der var skeet en heel
							Ulykke, fordi jeg engang har havt en Smule Fornøielse.« -
							Ganske koldblodig svarede jeg hende, at jeg undte hende al mulig
							Fornøielse, men erindrede kun om at Lægen havde forbudet hende at gaae
							ud i Natteluften, at hun maatte vogte sig for Afvexling af Temperatur,
							og at det stormede stærkt iaften. Jeg bad hende drikke noget varm Thee.
							Hun stødte til Koppen, som jeg bød hende, tog et Stykke Sukker i Munden,
							satte Tuden af Theepotten for Læberne, og drak saaledes med
							Begjærlighed. Jeg spurgte nu om Børnenes Vintertøi, hvortil jeg havde
							bragt Penge. »Det har da ikke en saa forbandet Hast,« svarede hun: »de
							maae vente et Par Dage. Lidt af Pengene har jeg brugt til Baand og
							Handsker. Jeg kunde da ikke gaae paa Comedie, som et Bæst; og nogle har
							jeg laant Madamen herinde.« - Nu kunde jeg ikke tvinge min
							billige Misfornøielse, og bebreidede hende den ringe Kjærlighed for
							hendes egne Børn. Men o Himmel!hvilket Raseri greb hende ved mine vel alvorlige men høist moderate
							Bebreidelser! Som en Furie fløi hun hen imod mig. - »Det
							klæder Dig godt at komme saadan til mig!« skreg hun: »Du slette
							Menneske, som har gjort mig ulykkelig i Tid og Evighed! Jeg kunde været
							en lykkelig og ærlig Kone. Jeg har i denne Aften seet Hans Christens
							Madame. Den Kjerling straaler i Silkepels, og gaaer paa Comedie engang
							om Ugen. Hans Christen er Mester, og staaer sig godt; ham kunde jeg have
							faaet, istedet for Dig, Du fornemme Prakker, som lokkede mig med søde
							Ord, og ikke skaffede mig andet end Elendighed. Jeg har sat min Helbred
							til for dine Ungers Skyld, og nu skal det hedde, at jeg ikke er Moder
							for dem.« - Saaledes gik det fort, med mange Tilsætninger af
							Eder og Skjældsord. Min Fredrik græd, og skjulte sit Ansigt i min Barm.
							- »Hold op, Lise!« sagde jeg alvorlig: »Det er nok! Jeg har
							vist nok Uret imod Dig, men jeg selv har opoffret Dig mere, end Du havde
							at offre mig.« - »Ja,« skreg hun: »Gid Satan havde Dine
							Opoffrelser! gid Du var gift med Fandens Oldemoder, og sørgede for mig
							og Børnene, som Du burde, saadan som Capitainen sørger for Madamen
							herinde! Han er en gift Mand, men det kommer Ingen ved. Hun kan sige,
							hun er lykkelig!« - Medens Lise vedblev saaledes i en
							uophørlig Strøm af Ord, som ved deres Hurtighed og det Skrig og den
							Graad, hvormed de bleve fremførte, vare færdige at qvæle hende, var hun
							frygtelig at see paa. Hun havde taget sin Pels af. Hun stod foran mig
							med blottet Bryst og Arme. De magre lange Arme med de store røde
							knyttede Hænder fægtede omkring i Luften; hendes Øine stode stivt i
							Hovedet; hendes Ansigt var blegt med dunkelrøde Striber, som løb ned ad
							den magre Hals, hvori Aarerne stode spændte og mørke. - Jeg
							reiste mig, bar min Fredrik ind i næste Kammer, og lagde ham paa hans
							lille Seng. Han kastede sig paa sit Ansigt, og græd af Angst. Jeg var
							bestemt paa strax at udføre min før omtalte Plan. »Hør, Lise!« sagde jeg
							saa kold, som muligt: »Det maa være sidste Gang at jeg er Vidne til
							Scener, som denne. Overlad mig Børnene, og« .... I dette Øieblik lød en
							Stemme udenfor Døren, og overdøvede min: En Hund udbrød med Eet i den
							rædsomste Tuden, jeg nogensinde veed at have hørt. Ordene døde paa mine
							Læber. Den Overtro, man forbinder med disse Dyrs i sig selv afskyelige
							Hylen, randt mig i Tankerne, mine Øine faldt paa den udtærede, falmede
							Skikkelse, der, som berørt af Vanvids og Dødens Haand, stod for mig, og
							det var mig ikke muligt at udføre mit Forsæt. Heller ikke lod  Lise mig Tid til nogen videre Tale.
							- Hun skreg omkaps med det frygtelige Accompagnement udenfor
							Døren: »Overlade Dig Børnene? Hvad mener Du? Maaskee Du vilde tage mine
							Børn fra mig, mine Børn, som ere min eneste Glæde? Maaskee Du vilde
							kaste mig ud paa Gaden, men det skal blive til Løgn!« .... Hendes Raseri
							havde nu naaet sin høieste Spidse, jeg lavede mig til at gaae, da i det
							Samme en hæftig Hoste overfaldt hende, og til min Skræk styrtede Blodet
							hende ud af Mund og Næse. Jeg fløi hen til hende, bragte hende til en
							Stol, kaldte den omtalte Naboerske til Hjelp, og løb til en i Nærheden
							boende Læge. Jeg var saa lykkelig strax at faae ham med mig, og ved hans
							Bistand standsede snart de farlige Tilfælde. Jeg tilbragte endnu den
							største Deel af Natten hos den Syge, og først om Morgenen overlod jeg
							hendes Pleie til den tjenstagtige Veninde, og ilede hjem, for at nyde
							den Hvile, der som oftest flyer den, der meest trænger til den.Den næste Dag begyndte jeg, ligesom den foregaaende, med at gjøre Udveie
							for Penge, og denne Gang paa en for mig ydmygende og ubehagelig Maade.
							Derpaa kaldte jeg Lises sædvanlige Læge, den tilforn omtalte Broder af
							Wilhelm S., til hendes Hjelp, besørgede selv, saa godt jeg kunde, Tøiet
							til Børnene, og med dette og nogle Forfriskninger til den Syge ilede jeg
							til hende. Hun befandt sig langt bedre, end jeg havde ventet. Lægen var
							der, og erklærede, at al Fare for denne Gang var overstaaet.Jeg havde den Dag mange Informationer, og kom først i Mørkningen hjem paa
							mit Værelse. Jeg var saa ilde tilmode, at jeg ikke engang kunde beslutte
							mig til at gaae ud og spise til Middag. Jeg satte mig i en Krog ved
							Kakkelovnsilden, og overlod mig til den nedslagne og bittre Stemning,
							hvori den forrige Aftens og Nats Begivenheder havde sat mit Sind, og som
							denne Morgens Fortredeligheder ikke havde bidraget til at adsprede. Da
							bankede det sagte paa min Dør. Misfornøiet derover, raabte jeg et neppe
							lydeligt »Kom ind!« og ved Ildens dunkle Lys saae jeg en lille
							krumbøiet, ganske graa Mand, ligesom en Skygge, træde ind, og med et
							lille Buk sige: »Er der Ingen herinde?« - Denne Stemme vakte
							mig som af en Drøm. Jeg gjenkjendte min gamle Ven, den ærlige G., og
							kastede mig i hans Arme, som han udbredte imod mig. Den gode Gamle græd
							af Glæde, kaldte mig med de ømmeste Navne, og takkede Gud for at have
							oplevet denne Dag, da det kjæreste af alle Ærinder var ham overdraget:
							det at  bringe mig til min
							Onkel. »Han befalede mig at hente Dem,« sagde han, »og han var saa god
							og saa blødhjertet, da han gav mig den Befaling, at Taarerne stode ham i
							Øinene. Gud velsigne Jomfru Laura! jeg troer dog rigtig, at hun er bedre
							end andre Fruentimmer. Det er hende, som har udvirket dette. Hun
							formaaer alting hos sin Fader. Nu lad os gaae, min kjære Julius!«
							- Jeg lod mig det ikke sige to Gange. Jeg fulgte ham
							ufortøvet, og den velbekjendte, i saa mange Aar ubetraadte Port aabnede
							sig igjen for mig.Min Onkel omfavnede mig taus, betragtede mig alvorligt og sagde: »Ak
							Julius! Ingen af os To har dandset paa Roser, siden vi saaes. Jeg veed,
							Du har liidt og baaret Din Skjæbne, som en Mand« Med en Inderlighed, som
							jeg endnu aldrig havde seet hos ham, talede han med mig, og sagde:
							»Vidste Du dog, hvor det letter mit Hjerte at see Dig sidde her hos
							mig!« Min hele Sjæl smeltede ved hans Godhed, og en fortroligere Tone,
							end nogensinde tilforn, nærmede os til hinanden. Endelig efter at have
							omtalt det, ulykkelige Misforhold, der havde adskilt os, sagde han, at
							han fornyede de Tilbud, han dengang havde giort mig, og tilføiede: »Jeg
							vil give Dig det største Beviis paa min Høiagtelse: Jeg vil reent ud
							sige Dig, at jeg veed, min Laura elsker Dig. Du har allerede for sex Aar
							siden gjort et saadant Indtryk paa hendes barnlige Hjerte, at i hele
							dette lange Mellemrum har Intet kunnet fortrænge Dit Billede deraf Du
							har nu gjort hendes Bekjendtskab; hvorledes behager hun« ......Jeg lod
							ham ikke tale ud, jeg gjorde en Bevægelse, der næsten kastede mig for
							hans Fødder,jeg trykkede hans Haand til mine Læber, og næsten ude af mig
							selv udbrød jeg i den første begeistrede Tilstaaelse af min Kjærlighed.
							Min Onkel syntes næsten at dele min Henrykkelse. Han tog mig med begge
							Hænder om Hovedet, og kyssede mig. Men derpaa saae han mig alvorlig ind
							i Øinene, og sagde: »Julius! Du bedrager mig ikke, det veed jeg. Hiint
							uværdige Forhold, er det aldeles brudt?« - »Som et
							Kjærlighedes-Forhold? Ja!« svarede jeg: »I hele Aar førend
							hiin Dag, da jeg mødte Laura, har ikke mindste Kjærtegn fundet Sted
							mellem mig og dette ulykkelige Fruentimmer, hvis Skjæbne jeg mod min
							Villie har fordærvet.« - »Gud være lovet!« raabte min Onkel:
							»Du vil da uden Vanskelighed indgaae mit føromtalte Vilkaar, at overlade
							mig Omsorgen for hende og Dit Barn?« - »Nei,« svarede jeg:
							»det vil jeg ikke.« - Min Onkel reiste sig hæftig, og gik taus
							op og ned ad Gulvet - »Hør mig rolig,« vedblev jeg: »hør mig,
							som en Fader, som  en Ven.
							Gud er mit Vidne at det blotte Syn af dette Fruentimmer er mig en Dolk i
							Hjertet. Jeg vilde ønske at jeg kunde lægge tusinde Mile imellem os. Men
							jeg har to Børn, som ere fastgroede til mit Hjerte. Hun er deres Moder
							- desværre! - Jeg kan ikke for Øieblikket rive dem
							fra hende, thi hun er syg og elendig. Maaskee ere hendes Dage snart
							talte. Jeg kan ikke overlade Omsorgen for Noget, der saa aldeles er mit, i nogen anden Haand end min egen,
							- end ikke i Deres, min Fader! - Himlen veed, hvad
							jeg har lidt for dette Forholds Skyld, Himlen veed, hvor høit jeg elsker
							Deres Datter. Jeg gav med Glæde mit hele Liv for en eneste Maaned, hvori
							hun var min. Der er intet, jeg jo med Glæde vilde offre for hendes
							Skyld, uden Eet; Eet er der, som er endnu meer end hun: min
							Overbeviisning, min Samvittighed, min Pligt, og min Kjærlighed til de
							Børn, for hvilke jeg skal staae Gud og Mennesker til Ansvar. Kunde jeg
							forlade disse, hvad Sikkerhed skulde jeg da give Dem, som Fader, for
							Deres Datters Fremtid?« - Min Onkel greb pludselig min Haand,
							og sagde: »Det er nok, Julius! Følg mig!« - Han tog sin Hat og
							Kappe og gik ud af Værelset. Jeg gjorde taus det Samme, uvis om hvad jeg
							skulde tænke. - Vi forlode Huset, og med bankende Hjerte
							fulgte jeg ham ind i Frue W s Huus. Han stillede mig lige for Laura, og
							sagde: »Min Datter! Den unge Broder, jeg engang bragte Dig, bringer jeg
							Dig idag som en Mand. Jeg har opfyldt dit Ønske, og med dobbelt
							Kjærlighed modtaget ham. Opfyld nu Du mit høieste Ønske, og omfavn ham
							som Din Brudgom.« - Jeg vil ikke prøve paa at beskrive Lauras
							eller min egen Overraskelse, saalidet som den yndige Blanding af
							jomfruelig Skræk og frembrydende Kjærlighed, hvormed hun adlød sin
							Faders Befaling. - Min Henrykkelse var saadan, at det forekom
							mig, som om jeg ikke kunde overleve den. Jeg sammenlignede denne Aften
							med den foregaaende, og da syntes det mig, som om min Tilstand maatte
							ligne den, hvori en salig, fra Legemet befriet Sjæl befinder sig, ved at
							opvaagne til det nye og høiere Liv. Men ligesom der, efter Nogles
							Theorier om Aandeverdenen, endnu kan være Noget af de jordiske Lidelser
							og Erindringer, der ikke strax forlader os, saaledes stod ogsaa midt i
							min Lyksaligheds Paradiis Tanken om Lise og mine Børn, som den nagende
							Erindring fra Jordlivet, der drager det urolige Gjenfærd tilbage til den
							Skueplads for hans Lidelser, som han nys forlod.Jeg veed ikke, om den Glæde, der paa denne Aften lyste af ethvert af  min Onkels Ord og Miner, var
							Grunden til den lykkelige Forandringjeg troede at opdage hos ham; eller
							om Lauras dannede og milde Omgang havde virket saaledes paa ham i disse
							forsvundne Aar; men jeg fandt ham langt mere fri og aaben, end i fordums
							Dage. - Da vi gik, bad han mig følge et Øieblik hjem til sig.
							- Han gjorde mig endnu samme Aften en betydelig Pengeforæring,
							og jeg maatte love ham, allerede næste Dag at flytte tilbage, og indtage
							min gamle Plads i hans Huus.Saasnart Lise var saa vel, at jeg, uden at befrygte nogen Fare for hendes
							Sundhed, kunde meddele hende en Nyhed, der maaskee kunde forvolde hende
							nogen Sindsbevægelse, underrettede jeg hende om min forandrede Stilling
							og om mit forestaaende Ægteskab med min Cousine. - »Vær saa
							god!« svarede hun koldt: »Du er hende saamænd vel undt. Men glem ikke
							Din Pligt mod mig og mine Børn!« -Min Forlovehestid var meget kort. Min Onkel, som havde et stort Talent
							til at drive Alting med Hurtighed, lod i meget kort Tid en Etage i sin
							Gaard meget smukt istandsætte til os. Det var mig en ubeskrivelig
							Nydelse at være Vidne til den Glæde, hvormed Laura tog Deel i disse
							Indretninger. Hendes Fader havde allerede indført mig paa sit Comptoir
							og i sine Forretninger. Den Indkomst, han heraf tilstod mig, var
							rigelig. Desuden udbetalte han til Medgift med sin Datter en Deel af
							hendes Mødrene-Arv; den anden Deel af samme anbragte han saaledes, at
							Renterne deraf bleve hende udbetalte til hendes egne personlige
							Udgifter. Alt dette besørgede han med ligesaa stor Fornøielse, som
							Lethed. Alting var færdigt, og Bryllupsdagen bestemt. Den største
							Munterhed og den zittrende Forudfølelse af glad Festlighed herskede i
							vor hele Kreds.Vilhelm S., som i nogen Tid havde været bortreist, kom nu tilbage, og
							ilede til mig med et misfornøiet og forvirret Udseende. - »Er
							det muligt,« raabte han, »at Du vil ægte Laura? - I Forhold
							som Dine vil Du modtage denne uskyldige Piges Haand? Du lever frisk væk
							med en Anden, som hun var Din Kone, har Børn, og er fræk nok« ..... Jeg
							afbrød ham: »O Vilhelm! tro mig! jeg føler dybt min Uværdighed, og ofte
							staaer denne Følelse som en Nemesis mellem mig og den englerene Pige,
							som jeg neppe tør nærme mig. Saa ofte er jeg nær ved at bekjende Alting
							for hende; men en billig Delicatesse holder mig tilbage. Jeg er ikke
							utro, jeg bedrager hende ikke, og jeg haaber, naar engang vor Kjærlighed
							ved lang Fortrolighed er bleven  dobbelt hellig, at jeg da tør sige hende
							Alt, og føre mine Børn for hendes Fødder. Hun er saa god, hun vil ikke
							forstøde enten dem eller mig.« - Vilhelm modsagde mig bittert
							og hæftigt. »Det er et stiltiende Bedrageri,« sagde han: »Laura er for
							god til at føres bag Lyset.« - Jeg maatte med dyb Smerte
							tilstaae, at Meget af hvad han sagde, var sandt. Reent ud tilstod han
							mig, at han lidenskabeligt elskede Laura, - en Tilstaaelse,
							som bedrøvede mig meget. - »Du er skabt til allevegne at gaae
							mig i Veien,« sagde han. - Til min Forundring kom han
							desuagtet i min Onkels og Frue W's Huus, og beherskede sig selv saa
							godt, at Ingen kunde mærke nogen Forandring paa ham.Jeg havde imidlertid ogsaa paa min Side ordnet mine Anliggender. Jeg
							havde bestemt en vis maanedlig Sum til Lises Underholdning, og gjort Alt
							hvad jeg kunde, for at tilveiebringe noget mere Orden i hendes huuslige
							Tilstand, og et bedre Tilsyn med Børnene. Jeg benyttede mig til dette
							Øiemed af hendes huuslige og reenlige Naboerske. Dette Fruentimmers nøie
							Omgang med Lise blev mig ved disse hendes Egenskaber paa en Maade
							ønskelig, hvor meget den paa en anden var mig imod. Den var en rig Kilde
							til Fornøielse for Lise, men tillige ødelæggende for hendes Helbred; thi
							næsten hver Aften tilbragte hun inde hos denne Naboerske, i det Selskab,
							som denne modtog; eller hun gik ud med hende; og paa begge Maader brød
							hun bestandig den af Lægen udtrykkelig foreskrevne Diæt, der strengt
							forbød al Udsættelse for Forkjølelse, Nyden af hidsende Drikke, som
							Kaffe, Punsch og deslige, der bestandig vankede hos Naboersken. Saavel
							mine, som Lægens Formaninger bleve i denne Henseende aldeles uden
							Virkning. Jeg havde udtrykkelig betinget mig, at en paalidelig
							Tjenestepige skulde holdes til Børnenes og hendes Opvartning. De fleste
							Aftener fandt jeg dem nu alene i denne Piges Selskab, hvilket var meget
							behageligt, da jeg saaledes blev ene med dem. - Jeg forsømte
							ingen Dag at besøge dem. Jeg fortsatte min Fredriks Underviisning, og
							forsødede hans og den yngre Broders Liv med Alt hvad jeg kunde. Saaledes
							følte jeg, med Taknemmelighed mod min Skjæbne, hvor besynderligt den
							havde vendt sig til mit Bedste, og efter saa mange stormfulde Aar
							begyndte en stille Fred at husvale min Sjæl.En otte Dages Tid forinden den bestemte Bryllupsdag kom jeg pludselig ind
							til Laura, og saa snart jeg kastede Øinene paa hende, saae jeg, at hun
							græd Ængstelig spurgte jeg om Aarsagen, og for første  Gang hørte jeg et kort og umildt
							Svar fra hendes Læber. Forgjæves bønfaldt jeg om at erfare Grunden til
							hendes ganske usædvanlige Sindsstemning. Hun var kjendelig forvirret, og
							paastod, at hun ikke havde grædt, men leed af en stærk Hovedpine. Hun
							greb den første bedste Leilighed til at forlade Værelset. I et Par Dage
							var det mig tydeligt, at hun kæmpede med sig selv, for at synes munter,
							medens hemmelige Tanker beskjæftigede hende.En Aften, da jeg vidste, at hendes Tante var gaaet allene ud, for at
							besøge en Syg, erfarede jeg til min Forundring, at Laura ogsaa var ude.
							Jeg søgte hende inde hos hendes Fader; der var hun ikke. -
							Kort efter kom hun ind til ham, og sagde, at hun havde besøgt sin Amme,
							der beboede Kjælderen i det Huus, hvor Frue W. boede. Hun var denne
							Aften alvorlig, men mild, og Noget - som jeg kunde kalde
							forklaret, hvilede over hendes hele Væsen. Jeg vidste ikke, hvad jeg
							skulde tænke om alt dette. Naturligviis faldt det mig ind, at Vilhelm
							eller Rygtet maaskee havde forraadt min Hemmelighed for hende. Jeg
							besluttede, næste Dag at bryde overtvert, og see at faae Lys i denne
							Sag.Jeg kunde neppe oppebie den næste Morgen for at ile til Vilhelm. Men man
							sagde mig i hans Logis, at han var reist paa Landet, og først kom hjem
							den næste Dag. Henimod Middag gik jeg efter Sædvane et Øieblik ind, at
							hilse paa min Brud. Hun var ene. Da jeg kom, reiste hun sig, og jeg
							saae, hun rødmede. Med sin eiendommelige Ynde sagde hun: »Det var just
							mit Ønske, at De i dette Øieblik maatte komme til mig; jeg vilde gjerne
							tale fortroligt med Dem.« - »Netop dette Ønske fører ogsaa mig
							til Dem, min bedste Laura!« svarede jeg, paa eengang glad og bange for
							den Samtale der forestod. - Hun bad mig sætte mig ved hendes
							Side. Jeg mærkede, at hun bestræbte sig for at faae Mod til det, hun
							havde at sige; hun skiftede Farve, og da hun, for at anvise mig min
							Plads, rakte mig Haanden, følte jeg at den skjælvede hæftigt Jeg troer
							at jeg var ligesaa forvirret, som hun. Det var mig ikke muligt at
							indlede Samtalen. - Efter et lille Ophold var det, som om
							Laura samlede alle sine Kræfter, idet hun sagde med nedslagne Øine og
							skjælvende Stemme: »Til min Trøst vil jeg begynde med at sige, at jeg
							smigrer mig med at være Dem kjær. Og om jeg er saa lykkelig, saa beder
							jeg Gud at Deres Godhed for mig maa i dette Øieblik tale min Sag hos
							Dem, thi min Rolighed beroer paa, hvorledes De vil optage hvad jeg har
							at sige Dem.« - »O min Laura!« raabte  jeg overrasket ved denne Begyndelse: »Tal!
							Befal over mig! Aldrig har Nogen elsket høiere end jeg elsker Dem,
							aldrig har Nogen klarere følt et qvindeligt Væsens høie Værdighed, end
							jeg føler Deres. Jeg veed, jeg fortjener Dem ikke, men i det Mindste har
							jeg Hjerte til at føle det.« - Laura saae paa mig med et noget
							beroliget Blik, og sagde alvorlig: »Har De ogsaa Tro og Tillid til mig?
							thi jeg føler, at jeg vilde troe Dem, om end
							hele Verden vidnede imod Dem; et Ord af Dem vilde være stærkere end alle
							andre Beviser. Kan De forsikkre mig om det Samme?« - »Jeg
							haaber at kunne det,« svarede jeg, lidt frygtsom for en Prøve af denne
							Natur. - »Nu vel,« vedblev hun, og hendes Mod syntes at voxe,
							ligesaameget som mit aftog under hendes følgende Replik: »Jeg forsikkrer
							Dem ved den Gud, for hvis Altar jeg haaber snart at skulle staae ved
							Deres Side, at jeg intet høiere Ønske kjender, end at henleve mit Liv
							med Dem, at der ikke er paa Jorden nogen Mand, der i mine Øine kan
							lignes ved Dem. Men med alt det er det mig umuligt at give Dem min
							Haand, med mindre De som en Mand af Ære tilsværger mig, ikke at betragte
							mig som andet end en Søster, ikke at forlange mindste Kjærtegn, som jeg
							ikke i Andres Nærværelse kunde give en elsket Broder ...... Afbryd mig
							ikke, jegbeder Dem. - Jeg kræver Gud til Vidne, at det ikke er af
							Ligegyldighed, at jeg fordrer dette Løfte af Dem; nei, af høi Ærbødighed
							for det Baand, der skal forene os. Jeg kan ikke i dette Øieblik med et
							ganske frit rijerte tilhøre Dem, og jeg vil ikke fornærme Dem, ved at
							skjænke Dem en halv Hengivenhed - Spørg mig ikke videre! Viis
							mig saa stor en Tillid; og den Dag vil komme, da jeg skal løse Dem denne
							Gaade, og da er jeg ganske Deres.« - »Laura!« raabte jeg, som
							ude af mig selv: »Jeg troer at forstaae Dem, man har berøvet mig Deres
							Høiagtelse. De føler jeg er Dem uværdig.« - Mine Læber
							skjælvede, jeg kunde ikke sige Mere. - Laura saae forskrækket
							paa mig. - »Fat Dem!« sagde hun: »Jeg forstaaer Dem ikke. Jeg
							troede, ved min Fortrolighed at have beviist Dem min Høiagtelse.«
							- En Mistanke af en anden Art opstod hos mig. - »Et frit Hjerte,« havde hun sagt. -
							»Svar mig oprigtigt,« sagde jeg: »Elsker De mig ikke? O Gud! Kunde det
							være muligt at et andet Billede trængte sig mellem Dem og mig?«
							- Hun taug. - »Nei,« raabte jeg, »det er umuligt!«
							- »Jeg vil svare Dem,« sagde hun stille: »Jeg elsker Dem, ja
							jeg elsker Dem. Men et andet Billede trænger sig dog virkelig mellem Dem
							og mig. Der er et Menneske, som jeg ikke kan see i Øinene, en Erindring,
							som jeg ikke kan  blive fri
							for« .... »Laura!« udbrød jeg: »hvad siger De? Har De nogensinde elsket
							en Anden?« - Hun betænkte sig lidt og sagde undseelig: »Og om
							saa var, var jeg derfor strafværdig imod Dem?« - »O Gud!«
							udbrød jeg: »Saa er der ingen Uskyldighed paa Jorden!« ...
							»Uskyldighed?« gjentog hun fornærmet: »Jeg har intet at bebreide mig.«
							- Jeg stod som forstenet. Min egen Samvittighed tilraabte mig:
							hvad vover Du at sige? - Efter et
							lille Ophold vedblev hun med sagte Stemme: »Jeg har tænkt, at De var
							høimodig nok til at skaane en Følelse hos mig, som maaskee er
							overspændt, men som jeg saa lidet kan eller vil overvinde, at jeg
							hellere udsætter mig for min Faders Vrede, ja hvad mere er, for at
							bedrøve Dem og ham, end jeg fuldbyrder vor Forbindelse, uden dette
							Vilkaar imellem os.« - Hun greb min Haand, og sagde med en
							fortryllende Overtalelsesgave: »O Julius! Giv mig et saa stort Beviis
							paa Deres Tillid og Tro til mig! - Vær vis paa, jeg skal ikke
							være det uværdig! Det gjælder min Samvittigheds Fred. Giv mig Tid til at
							overvinde et Indtryk, som endnu er alt for levende. De kan ikke gjætte
							hvad jeg mener, men tro mig, den Dag skal komme da jeg skal staae reen
							og klar for Deres Øine.« - Hun holdt min Haand, hendes Øine
							lyste af en saa himmelsk Glands, de var fulde af Taarer. Jeg slog min
							Arm om hende, og trykkede hende til mig, uden dog at vove at berøre
							hendes Læber. - »Velan!« raabte jeg: »Ethvert Offer er ringe
							for Din Tilfredshed, forunderlige, ubegribelige Pige! Du skal stedse
							være hos mig, Du skal bære mit Navn, jeg skal haabe at vinde Dit hele
							Hjerte. Det er jo allerede mere end jeg er værd. Jeg er vant til at
							fornægte mig selv. Velan! jeg lover hvad Du forlanger.« -Faa Dage derefter stod jeg for Altaret ved Lauras Side. Jeg kan ikke
							beskrive det Udtryk, hvormed hun løftede sine Øine mod det af de store
							Voxlys belyste Altarbillede, og derpaa fæstede dem paa mig, i det hun
							rakte mig Haanden. Der var en saa religiøs Begeistring, et saa sødt
							Sværmeri, et saadant Udtryk af Kjærlighed i hendes indtagende Ansigt, at
							jeg i dette Øieblik følte, at denne lille bløde Haand vilde trofast
							holde fast ved min gjennem alle Livets Skjæbner, og enhver Sorg
							forsvandt ved denne Tanke.Jeg havde allerede erfaret, at min Brud havde ladet indrette to eens
							meublerede Soveværelser ved Siden af hinanden; en Dør, der stod aaben,
							adskillede dem, og de havde desuden en forskjellig Udgang til en fælleds
							Corridor. - Jeg havde resigneret mig i denne Henseende, og
							glædede mig dog ved Forestillingen om, at det elskede Væsen  hvilede saa nær mit Leie.
							- Da jeg paa min Bryllupsaften kom op i mit Kammer, var Døren
							til Lauras lukket, og jeg bemærkede desuden at den, inden jeg endnu var
							gaaet tilsengs, blev sagte, sagte lukket ilaas. Denne Lyd, som jeg siden
							hørte de fleste Aftener, var mig som et Dolkestik. Det kunde aldrig
							faldet mig ind at aabne denne Dør, men desuagtet var det mig afskyeligt
							at høre Laasen dreies om.Dersom jeg sagde, at jeg i mine nye Forhold var lykkelig, saa var det
							usandt. Og hvis jeg sagde, at jeg var ulykkelig, var det ligeledes en
							Usandhed. Med Sandhed derimod kan jeg sige: at jeg havde lykkelige og
							høist ulykkelige Timer. Min søsterlige Hustrue var i mine Øine et Ideal
							af qvindelig Fuldkommenhed. Hendes hele Væsen var Kjærlighed.
							- Med denne omfattede hun alt, hvad der var saa lykkeligt at
							aande i hendes Nærhed Intet kunde lignes ved den trofaste Hengivenhed,
							den Opmærksomhed, hun viste sin Fader, sin Tante, og fremfor Alle mig
							selv. Hendes huuslige Dyder, hendes Skjonhedssands gjorde vort Huus til
							et behageligt Tilflugtsted for en lille Kreds af dannede og udmærkede
							Mennesker, som næsten hver Aften forsamlede sig der. Min Laura var
							Sjælen i vor Cirkel, uden at hun nogensinde fordrede mindste Hyldest,
							eller førte Ordet i vore Samtaler. Hendes Spøg var, hvad Spøg skal være,
							behageligt, opmuntrende, aldrig saarende; hendes Alvor var fuldt af
							Fornuft og dyb Følelse: En Gave til at trøste, at jævne Ubehageligheder
							udøvede hun stedse, og de mørke Luner, som endnu af og til gjorde min
							Onkels Omgang besværlig, forstod hun mesterlig at formilde. I et saadant
							qvindeligt Væsens Nærhed kan ingen Fortvivlelse eller fortærende
							Sindslidelse lettelig slaae Rødder. Heller ikke tilbragte jeg derfor
							nogen Dag uden at føle mig i hendes Straalers velgjørende Glands. Ofte
							følte jeg ligesom et Glimt af inderlig Kjærlighed til mig udlyse af
							hendes Miner, hendes Ord og Handlinger. Desuden maatte jo vort Forhold,
							som Ægtefolk, mangengang i Andres Nærværelse forskaffe mig Nydelsen af
							mange smaa, men dyrebare Fortroligheder: Vi sagde Du til hinanden, gik Arm i Arm ud sammen; og naar jeg kom hjem,
							rakte hun mig Haanden, undertiden sin Kind; mange huuslige Interesser
							maatte vi aftale med hinanden. Men paa den anden Side leed jeg af indre,
							skjulte Qvaler, og hvad der fremfor Alt piinte mig, var den gjensidige
							Forlegenhed og Mangel paa fortrolig Meddelelse, som fjernede os fra
							hinanden i de Timer, vi befandt os ene sammen. Ogsaa syntes vi begge at
							undvige disse, som vi under lykkeligere  Omstændigheder fremfor Alt maatte have søgt.
							Jeg kastede mig med største Iver ind i Forretningernes Strøm, og søgte
							deri deels Adspredelse, deels den Tilfredsstillelse at lette min Onkels
							Byrder, og glæde ham ved den Lethed, hvormed jeg gik ind i hans Planer
							og Anskuelser. Men neppe var jeg noget Øieblik overladt til mig selv,
							førend alle mine Tanker arbeidede sig trætte og matte paa at gjentage,
							og gruble over hiin ulykkelige Samtale med Laura. Jo mere jeg tænkte
							derpaa, jo klarere blev det mig, at en fordums Kjærlighed maatte have
							fundet Sted i hendes Hjerte i det lange Tidsrum fra vort første
							Bekjendtskab og til vort sildigere Møde. En Tilbøielighed, tænkte jeg,
							der efterlader sig en Erindring, som fjerner hende fra den Ægtemand, hun
							selv siger at hun elsker, hvor sand, hvor dyb maa den ikke have været?
							Et Menneske, hun ikke kan see i Øinene, uden at vide med sig selv, at
							hun er ham tro, hvor høit maa hun ikke have elsket ham? Ja hun maa elske
							ham endnu, da hun hellere vil bedrøve mig end ham. Og hvem kan det være?
							Han maae jo leve i hendes Nærhed, da hun taler om at see ham i Øinene.
							- Min Mistanke vaklede mellem to Personer: Vilhelm S. og
							hendes Fætter, Søofficeren, Frue W's yngste Søn, der netop var kommen
							hjem i de Dage da jeg fandt Laura grædende. Denne Fætter var smuk og
							elskværdig, han havde udmærket sig ved militaire Bravoure, en saa farlig
							Adkomst til qvindelig Yndest! Han var Duus med Laura. Han viiste
							bestandig, hvor høit han skattede denne Cousine, og hun paa sin Side
							omgikkes ham med stor Godhed, og talte om ham med Varme. Vilhelm gav mig
							ogsaa Grund til Skinsyge. Jeg vidste af ham selv, at han elskede Laura,
							og jeg var bleven opmærksom paa, at han undertiden sagde hende et lille
							hemmeligt Ord, hvorved hun altid blev forlegen, skiftede Farve, og saae
							fortørnet paa ham. Kort sagt: To af de værste Furier, der kan fortære et
							Menneskes Sindsro: Uvished og Skinsyge, berøvede mig mangen Nats Søvn,
							og fordærvede mig mangen Dag. Dertil kom endnu Bekymring for mine Børn.
							Lises Hæftighed og Ufornuft tiltog med hver Dag. Jeg vil ikke engang
							regne de Udbrud af ondt Lune, for hvilke jeg selv var Gjenstanden, den
							Bitterhed, hvormed hun overøste mig for mit Giftermaal, med hvilket hun
							selv engang erklærede sig tilfreds. Jeg kom daglig, men da mine
							Forretninger og mine nye Forhold gjorde mig det umuligt at komme, som
							tilforn, hver Aften til en bestemt Tid, overraskede jeg hende ofte ved
							mit Komme, og blev da mangengang Vidne til de pøbelagtigste Skjænderier
							mellem hende og Pigen, ja 
							endog med den kjære Naboerske, og til den hæftigste Adfærd mod Børnene,
							især mod min Fredrik, hvem hun ikke allene slog og straffede for
							Ingenting eller for de ubetydeligste Feil, men endog søgte at forfærde
							med Bussemanden og alleslags Skrækkebilleder, hvormed hun ophidsede hans
							levende Phantasie.En Aften hørte jeg allerede udenfor Døren, at min Yndling skreg og
							jamrede. Lise slog ham, truede ham med at Bussemanden var i Nærheden, og
							i det jeg aabnede Døren, raabte hun: »Der er han!« - Barnet
							foer som fortvivlet imod mig, og faldt besvimet i mine Arme. Stum af
							Skræk greb jeg ham, og søgte længe forgjæves at bringe ham tillive.
							Endelig slog han Øinene op, men det syntes, som han ledte efter sin
							Bevisthed Han stirrede vildt paa os, og kjendte os ikke. Lise havde
							under hele denne Scene skreget og hylet. Hun kastede sig over ham, rev
							sig i Haaret, slog sig for Brystet, og gebærdede sig som en Afsindig.
							Naboersken, den omtalte Capitaine, Pigen og endnu en Kone i Huset vare
							ilede til ved hendes Skrig. Jeg overlod Omsorgen for Barnet til disse
							Folk, og løb efter en Læge. Mit Hastværk forvoldte at jeg havde glemt
							min Overkjole. Det regnede og stormede. Den nærmest boende Læge var ikke
							hjemme, den næste laae syg. Uden at opholde mig løb jeg lige ud til
							Bredgaden til Doctor S. Jeg var saa heldig at træffe ham. Jeg tog paa
							Veien en Drosche, satte mig tilligemed ham ind i den med mine vaade
							Klæder paa, og gjennempidsket af den kolde Blæst kom jeg endelig ud til
							Christianshavn, og naaede Lises Bolig. Min Fredrik var ganske kommen
							sig, han laae i Sophaen, og saae Billeder. Men en ny Patient krævede
							hurtig Hjelp. Lise havde faaet et nyt Anfald af sin Blodstyrtning, meget
							hæftigere end det forrige. Det varede til ud over Midnat, inden Doctor
							S. med al sin virksomme Hjelp kunde faae det standset. Hun sank i en mat
							Søvn. Lægen forordnede et kjølende Middel for min Fredrik, og beroligede
							mig i Henseende til dette elskede Barn, og tog bort. Da jeg fulgte ham
							tilvogns, sagde han til mig: »Jeg beklager Dem, Hr. B. De er her i et
							meget ulykkeligt Forhold, især for en Mand der nylig har faaet sig en
							elskværdig ung Kone.« - Disse Ord gjorde det
							allerubehageligste Indtryk paa mit noksom oprørte Sind Jeg blev endnu en
							Timestid hos den Syge, og aftalte med Pigen og Naboersken Alt hvad der
							var fornødent for næste Dag. Min stakkels Dreng laae og sov. Jeg havde
							Møie med at rive mig løs fra de veemodige Følelser, hvormed jeg
							betragtede ham. Endelig ilede jeg hjem gjennem Regn og Storm, med et
							endnu værre Uveir i mit eget Hjerte.Jeg vilde snige mig ubemærket ind i mit Sovekammer, men idet jeg kom op
							ad Trappen, kom Laura ud fra vore daglige Værelser. Jeg forundrede mig
							over at hun endnu var oppe. Jeg fulgte med hende ind i Dagligstuen.
							Hendes Stemme og Mine syntes at røbe, at hun var fortrydelig paa mig, og
							jeg saae tydelig at hun havde grædt. Vi vovede ikke paa nogen af Siderne
							at spørge hinanden. Med et Slags Forfærdelse saae hun paa mine vaade
							Klæder og mit hele forstyrrede Udseende. - »Det er et gyseligt
							Veir!« sagde hun: »Du trænger til at drikke noget Varmt.« Med sine lette
							Fjed fløi hun ud af Døren, og kom strax tilbage med en lille Theekjedel
							Vand paa en Spiritus- Lampe, Glas og Punsch-Extract.
							Hun tændte selv Lampen; Tjeneren fulgte hende med tørre Klæder til mig.
							Hun sagde mig derpaa et kort Godnat, og forsvandt.Jeg gik tilsengs uden at kunne finde Hvile. De foregaaende Optrin hos
							Lise, den Stemning hvori jeg havde fundet Laura, og som, idet den syntes
							at tyde paa en Mistanke imod mig, gav mig Stof til nye Betragtninger,
							stormede ind paa mine eensomme Tanker. Den hæftige Forkjølelse, for
							hvilken jeg havde udsat mig, den hede stærke Punsch, jeg havde nydt, alt
							Dette tildrog mig en Feber, der allerede den næste Dag gjorde mig det
							umuligt at være oppe, og inden tre Dages Forløb havde denne Sygdom
							saaledes forværret sig, at jeg laae i en bestandig Feberphantasie, der
							kun i enkelte lyse Øieblikke lod mig beholde den fulde Brug af mine
							Sandser. Dog havde Bevistheden, selv i mine værste Paroxysmer, ikke
							ganske forladt mig. Jeg kjendte dem, der omgave mig; især var det mig
							fuldkommen klart, at Laura var meget bedrøvet for mig, og kun sjelden
							forlod mit Leie. Jeg saae med Glæde, og vidste, at den omtalte Dør
							mellem vore Sovekamre stod aaben hele Natten. Jeg vidste ogsaa, at
							Laura, nogle faa Dage efter at jeg var bleven syg, havde været
							fraværende i et Par Timers Tid, for at besøge sin Tante der var
							upasselig. Jeg var utaalmaadig derover, og hun lovede kjærligt, ikke
							mere at forlade mig. Alt Dette var mig fuldkommen tydeligt, som ogsaa at
							der hver Nat vaagede en Sygevogterske hos mig, men at denne sad i en
							lille Garderobe ved mit Sovekammer, medens een af Pigerne, Tjeneren,
							eller undertiden den gamle G., afløste Laura, der altid, trods alle sin
							Faders og (i mine lyse Øieblikke) mine egne Formaninger, tilbragte en
							Deel af Natten ved min Seng, eller af og til stod op og kom nogle
							Øieblikke ind til mig. Min Phantasie var imidlertid bestandig opfyldt
							med tusinde  forunderlige
							Billeder og Forestillinger, hvoraf de fleeste vare ængstelige og
							blandede med de Tanker, som i den sidste Tid havde behersket mig.
							Fremfor Alt gjentog sig den sidste Aftens Scener, min Fredriks Fare, min
							Forbittrelse mod Lise og min Medynk med hende. Meget foruroligede mig
							desuden den Tanke, at jeg havde lovet, den næste Dag efter hiin
							ulykkelige Nat at bringe hende Penge, hvortil hun i sin nærværende
							Tilstand trængte. Min Sygdom havde forhindret mig i at opfylde dette
							Løfte, og Urolighed derover havde fra samme Dag af særdeles plaget mig.
							Jeg forlangte flere Gange at tale med Vilhelm, for at bede ham udrette
							dette Ærinde for mig, men hver Gang han kom, forvirredes mine Tanker,
							saa han umulig kunde fatte min Mening.I næsten fjorten Dage laae jeg saaledes. En Aften var jeg ved mig selv,
							men følte mig dog meget syg. Min Onkel og Laura vare hos mig. Jeg hørte
							da min Onkel paa det Indstændigste bede sin Datter om at skaane sin
							Helbred og unde sig Ro i denne Nat. Jeg forenede mine Bønner med hans.
							Tjeneren, som skulde vaage, var tilstede, Sygevogtersken havde indtaget
							sin sædvanlige Plads, og paa vore Forestillinger begav Laura sig til Ro.
							Min Onkel sagde mig med inderlig Kjærlighed Godnat, og jeg faldt ogsaa i
							et Slags urolig Søvn. Ud paa Natten vaagnede jeg i mine sædvanlige
							Feberdrømme. Dog saae jeg tydelig Lauras aabne Dør, og at Tjeneren sad
							og sov. Det forekom mig da, som Døren til Corridoren aabnedes, og vor
							gamle Huuslæge traadte ind Han nærmede sig min Seng, tog min Haand,
							følte min Puls, og sagde: »Jeg holder det for min Pligt at sige Dem, at
							De ikke kan leve. Hvis Noget ligger Dem paa Hjerte, da skynd Dem at
							ordne det, thi De har kun faa Dage tilovers.« - Derpaa gik han
							til den Dør, hvorfra han var kommen, og jeg saae med Skræk, at Døden,
							saaledes som man afbilder den, med sin Knokkelhaand aabnede den for ham
							udenfra, stak sit Dødningehoved frem, og med et fælt Griin bukkede for
							ham, og lukkede Døren efter ham, ligesom en Tjener. - Jeg
							vendte Ansigtet bort, og mødte et Syn af en modsat Natur. Laura kom
							sagte ud fra sit Sovekammer i sin natlige Dragt, indsvøbt i et stort
							hvidt Shawl. Jeg rakte Hænderne imod hende; hun kom hen til mig, og
							satte sig paa Kanten af min Seng. Jeg greb begge hendes Hænder, og
							sagde: »Den gamle Doctor var her, og sagde mig at jeg kun har faa Dage
							tilovers, inden jeg skal forlade Dig og Livet.« - »Nei!«
							udbrød hun: »Her har Ingen været, det er en Drøm.« - »Modsiig
								 mig ikke!« svarede jeg:
							»Jeg veed det bedre, Døden staaer der udenfor Døren, og venter paa
							mig..... O græd ikke, min Laura! Gjør mig ikke Livet altfor kjært, nu da
							jeg maa forlade det! Men lad mig benytte de kostbare Øieblikke;
							- lad mig lette mit Hjerte, ved at skrifte for Dig, min
							Elskede! - Og Du, løs Du mig den Gaade i Dit Forhold til mig,
							som Du lovede en Dag at løse mig; Dagene ere forbi for mig; lad mig nu
							nyde i Døden, hvad jeg aldrig nød i Livet, en fortrolig Samtale med
							Dig!« - »Tal,« sagde Laura skjælvende: »Jeg skal svare som for
							Guds Ansigt. Han see barmhjertig herned i denne sørgelige Time!«
							- Med en Veltalenhed, en Kraft, hvorover jeg selv forundrede
							mig, udviklede jeg nu min hele Skjæbne, fra det Øieblik af, da jeg
							gjorde Lises Bekjendtskab, til denne Time. Jeg forklarede de Motiver,
							der havde ledet mine Handlinger, anklagede og undskyldte mig selv. Jeg
							græd ved at omtale mine Børn, og anbefalede dem til Lauras Kjærlighed og
							Omsorg. Med Taarer og hæftig Bevægelse hørte hun paa mig. Derpaa sagde
							hun: »O min Elskede! jeg har længe vidst Dit ulykkelige Forhold til Dine
							Børns Moder. Jeg kjendte det, inden jeg gav Dig min Haand. I det første
							Øieblik efter denne Opdagelse var det min Hensigt at bryde vor
							Forlovelse. Men vort Bryllup var nær forhaanden; min Fader var saa glad.
							Frygt for at bedrøve ham holdt mig først tilbage. Jeg overbeviiste mig
							om, at Du umulig kunde finde Din Lykke i hiin Forbindelse. Jeg vidste
							dog, Du elskede mig. Jeg elskede Dig høiere end mig selv. Jeg frygtede
							for at forstyrre Din Skjæbne, om jeg traadte tilbage, og besluttede at
							hellige mit hele Liv til at forsøde Dit. Dog var det mig umuligt at dele
							Dig med en Anden. Min Samvittighed, min Ærbødighed for Ægteskabets
							Hellighed modsatte sig en saadan Forening. Jeg besluttede at sige Dig
							Alt, men min egen Undseelse og den Hæftighed, hvormed Du svarede mig, da
							Du begyndte at forstaae mig, bandt min Tunge. Jeg gav mine Ord en
							Vending, som om jeg anvendte paa mig selv hvad jeg fra først af havde
							meent anderledes, og dette Indfald syntes mig en god Indskydelse, som en
							Følelse af Delicatesse strax burde have indgivet mig, skjøndt det
							smertede mig at lade Dig blive i den Tro at Kjærlighed til en Anden
							fjernede mig fra Dig, thi Gud er mit Vidne, at jeg har elsket Dig, fra
							jeg var et Barn, og aldrig kan elske nogen Anden. Du er min første, min
							eneste, min sidste Kjærlighed Jeg har liidt meget ved den bittre Tanke,
							at Du dog maaskee var mig utro, at Dit Hjerte maaskee endnu hængte ved
							Din første Elskede. Naar Du gik  ud om Aftenen, tænkte jeg, at Du var hos
							hende; saa lukkede jeg mig inde, og græd. O Gud være lovet! nu veed jeg,
							at Du har været mig tro, og kun har elsket mig.« - Hun bøiede
							sig ned til mig, omfavnede og kyssede mig. Ihvor salig jeg var i dette
							Øieblik, vovede jeg dog ikke at modtage hendes Kjærtegn. »Min Laura!
							vogt Dig!« sagde jeg: »maaskee er min Sygdom smitsom. O Gud! om Du blev
							syg og døde!« - »Ak!« udbrød hun: »hvad kunde jeg ønske høiere
							end at døe med Dig? Men Du kan ikke døe fra mig. Lev, min Julius! Lev
							for min stakkels Fader, for mig, for Dine Børn!« - Det forekom
							mig nu, at mine to kjære Drenge stode ved min Seng; at Laura løftede dem
							op til mig, og lagde mig een i hver Arm. I det Samme udfoldede hun to
							store, hvide Vinger, som hun, idet hun bøiede sig over mig, udbredte
							over mig og Børnene, og hendes Hoved omgaves af en Glorie, for hvis
							Straaler jeg maatte lukke mine matte Øine; men fra de hvide Vinger udgik
							en Kjølighed, lig den, som Luften og Havet udaandede paa hiin varme
							Sommeraften, da jeg, efter sex Aars Forløb, første Gang gjensaae hende.
							Min Feberhede forsvandt, en Duft omgav mig, som syntes at gyde nyt Liv i
							mine Aarer, og en sød balsamisk Søvn nedsænkte sin Valmue over mig. Jeg
							vaagnede først langt ud paa den næste Formiddag. Jeg var fuldkommen ved
							mig selv, og følte intet Spoer af Sygdom, uden en Mathed, der slet ikke
							var ubehagelig. Laura og min Onkel, ogsaa den gamle G., stode ved min
							Seng. Vor gamle Læge sad, og holdt min Haand. Han følte min Puls,
							ligesom mit natlige Syn havde viist mig ham. »Der er slet ingen Feber
							mere,« sagde han: »Nu er al Fare forbi.« Med disse hans Ord gav Laura et
							Glædesskrig, og kastede sig med frembrydende Taarer i Lægens Arme, der
							selv meget rørt syntes at dele de Omstaaendes Henrykkelse. Den forrige
							Nats Begivenheder stode strax for mig. »Var det en Feberdrøm?« sagde jeg
							ved mig selv: »Nei, det var alt for levende. Var De her inat, Hr.
							Doctor?« spurgte jeg. Lægen benægtede det »Jeg maa da vel have drømt
							det,« vedblev jeg: »Jeg synes, De var her, og sagde til mig, at jeg kun
							havde faa Dage tilovers.« - »Vor Herre bevares!« svarede han:
							»Begaaer jeg saadanne Dumheder i mine Patienters Drømme? Nei saa
							bedrøvelige Tanker have været langt fra mig. De har jo rigtignok været
							meget syg, men jeg har dog bestandig havt godt Haab, og Gud skee Lov!
							det har ikke beskæmmet mig.« - »Var Du heller ikke hos mig
							inat, kjære Laura?« spurgte jeg. »Det vil jeg ikke haabe,« udbrød min
							Onkel: »Laura lovede mig at holde sig rolig,  og hvile inat.« - Hun svarede:
							»Jeg har ogsaa hvilet inat, og saa sødt, som aldrig før.« -
							Det var da Altsammen en Drøm, tænkte jeg; og da jeg ogsaa ved nærmere
							Eftertanke overveiede det meget Phantastiske: Knokkelmanden, Lauras
							Vinger, mine Børns Nærværelse, og deslige, som havde blandet sig i disse
							Forestillinger, saa indsaae jeg, at det Hele var een af de mange
							Feber-Phantasier, som i denne Sygdom havde beskjæftiget mig.
							Desuagtet gjentog jeg i mine Tanker med en usigelig Nydelse min Scene
							med Laura. »En Drøm,« tænkte jeg, »indeholder jo mangen Gang den
							Virkelighed, som vi med vaagne Sandser forgjæves søge. Lauras Forhold
							imod mig kan godt forklares paa denne Maade, der aldrig tilforn er
							falden mig ind. Jeg vil holde mig til denne Forklaring.« - Og
							virkelig denne Feberdrøm indgjød mig nyt Mod, og medvirkede betydeligt
							til den Hurtighed, hvormed jeg gjenvandt min fuldkomne Sundhed.Ingen Tid er saa behagelig, som en Reconvalescents under lykkelige
							Omgivelser. Det er, ligesom om Livet, der var ifærd med at forlade os,
							vendte tilbage, som en Elsket efter en Forsoning, for med fordobblet
							Fortryllelse at lade os føle sit Værd Under denne lykkelige Periode
							gjorde Laura Alt for at fordrive mig Tiden paa en behagelig Maade. Hun
							læste for mig, spillede paa Guitar og sang mine Yndlingssange. Hendes
							hele Væsen var besjælet af saamegen Glæde, saamegen Kjærlighed, at jeg
							velsignede den Sygdom, der bragte mig en saa lykkelig TidUagtet min Tilstand hver Dag blev bedre, var Laura ikke at bevæge til at
							tage Deel i mindste Adspredelse. Den eneste lille Forandring, hun undte
							sig selv, var den: at hun ofte mod Aften tilbragte et Par Timers Tid hos
							sin Tante, der boede kun to Huse fra vort, medens hun tillige besøgte
							sin Amme, for hvem hun bar stor GodhedSamme Dag jeg havde faaet min Fornufts Brug tilbage, lod jeg Vilhelm
							komme til mig, og bad ham gaae til Lise med en Sum Penge, som han selv
							maatte udtage af mine Gjemmer. Han kom snart igjen, og sagde mig, at
							Lise havde modtaget Pengene, men tilføiet, at hun aldeles ikke havde
							været i nogen Forlegenhed, da hendes Brodersøn, en Sømand, som var
							kommen tilbage fra en lang Reise, havde forsynet hende rigeligt med hvad
							hun behøvede. Det forekom mig, som han bragte mig dette Bud med en
							kjendelig Forlegenhed Jeg blev bange for, at der var tilstødt mine Børn
							noget Ondt, som han vilde skjule for mig. Men da jeg yttrede dette for
							ham, svarede han: »Hvor  kan
							Du falde paa Sligt? Nei tvertimod, Børnene blomstre som Roser, men
							Moderen er meget svag. Dersom jeg forresten seer forlegen ud, som Du
							siger, saa er det kun en tosset Undseelse over at møde Din Kone, naar
							jeg kommer fra at have gaaet et saadant Ærinde for Dig.«Saasnart jeg havde Lægens Tilladelse til at gaae ud, var min første Gang
							til mine Børn, der med Jubel modtoge mig. Jeg fandt Lise meget svag. Hun
							sad mat og bleg i Sophaen, men var langt mildere, end hun pleiede.
							- Hun sagde: »Naar Nøden er størst, er Hjelpen nærmest. Vi
							kunde ikke begribe, hvor Du var bleven af Men tre Dage efter at Du sidst
							var her, saa sendte Vorherre min Brodersøn Henrik, som er tredie
							Styrmand, og har faret paa de lange Reiser siden han var ganske lille.
							- Han kom nu saa kjærligt og saa godt, og gav mig Penge og
							sørgede for mig paa alle Maader. Han sagde mig at Du laae syg, det havde
							han hørt af sin Capitain. Derpaa gjorde han igjen en lille Reise, og vi
							saae ham ikke i tre Uger. Men nu er han igjen vendt tilbage, og kommer
							her af og til om Aftenen. Han bringer mig mange rare Ting til min
							Vederqvægelse, og har al Omsorg for mig, hvilket kommer godt tilpas, da
							Madamen derinde er paa nogen Tid reist til Fyen, til sin Søster. Men
							Henrik er min Trøst og ogsaa Børnenes. Mod dem er han saa god. Og det er
							en Dreng som kunde være Præst! Han læser Guds Ord for mig, og taler for
							sig, som en Engel.« - Jeg takkede i mit Hjerte den velvillige,
							ærlige Sømand, og bad Lise om at gjøre mig bekjendt med ham, hvilket hun
							lovede.En Maanedstid gik saaledes hen hvori jeg vel bemærkede, at Lise blev
							bestandig svagere, og ofte maatte holde Sengen, men jeg formodede dog
							ikke nogen nær forestaaende Fare, da hun spiiste og drak med Appetit, ja
							endog var langt muntrere og meget blidere end før. Engang sagde hun til
							mig: »Min Brodersøn var her iaftes, og vi kom til at tale om Dig, og den
							megen Uret, jeg syntes, Du havde gjort mig; men saa tog han Dig ivrigt i
							Forsvar, og sagde, at det var mig som havde Uret imod Dig, og at han i
							Dit Sted ikke vilde holdt det ud. Saa forklarede han det nu for mig med
							saadanne deilige Ord, at man ikke skulde troe, de kunde ligge den unge
							Dreng paa Tungen. Jeg kan vel ikke saa ganske fatte det, men ifald jeg
							har gjort Uret imod Dig, saa beder jeg Gud og Dig om Forladelse.« - Disse Ord bevægede mig meget. Den
							gode Sømand havde jeg imidlertid ikke endnu kunnet træffe, thi i
							Almindelighed besøgte jeg Lise om  Formiddagen, deels fordi hun da befandt sig
							bedst, deels fordi det hændte sig, at min Onkel og jeg i denne Tid vare
							meget beskjæftigede med en høist interessant Proces, der gjorde
							bestandige Sammenkomster nødvendige med flere Personer, hvis
							Forretninger bedst tillode disse at samles om Eftermiddagen og Aftenen.En Gang kom en Mand for at tale med mig i denne Anledning, ligesom min
							Familie og jeg vare staaede fra Middagsbordet. Jeg bad ham træde ind i
							et Cabinet ved Siden af Daligstuen, hvortil Døren stod aaben. Der blev
							imidlertid serveret Gaffe. Laura og Vilhelm S. sadde ved Caffebordet.
							Min Onkel traadte ind til den Fremmede og mig. Jeg sad just saaledes at
							jeg i et Speil kunde see dem, som opholdt sig i den anden Stue, og med
							Forbauselse bemærkede jeg, at Vilhelm med en vis Forsigtighed fremtog en
							Billet, som han leverede Laura, idet han, mod al Sædvane, kyssede hendes
							Haand til Afsked Laura, som nu var ene, aabnede Seddelen, læste den, og
							medens hun holdt den i sine foldede Hænder, hensank hun i dybe Tanker.
							Derpaa sprang hun pludselig op, saae ind ad den aabne Dør til mig,
							betydede mig ved Tegn, at hun gik ind til sin Tante, og forlod Værelset.I det første Øieblik tabte jeg Sands og Samling ved dette Syn, og min
							Onkels og hans Clients Tale til mig susede for mine Øren, uden at naae
							mine Tanker. Men en bedre Stemme vaagnede efterhaanden i mit Bryst.
							»Nei!« tænkte jeg: »Det være hvad det vil, saa er hun uskyldig. Jeg vil
							holde fast paa min Tro om hendes høie Værd. Intet er vissere end dette.
							Men spørge hende ærligt og frit, naar hun kommer hjem, det vil jeg.«Den Fremmede gik, og ligesom for at flye alle onde Tanker, gik jeg ind
							paa Comptoiret, og satte mig med Iver til at arbejde i den omtalte Sag.
							Det Comptoir, hvori jeg arbeidede, var et lidet Værelse ved Siden af det
							større, i hvilket G. og endnu en Medhjelper pleiede at befinde dem. I
							dette Øieblik var der Ingen. Med Eet blev jeg forstyrret af en hæftig
							Ordvexling i det ydre Comptoir. Jeg kjendte min Onkels Stemme, der
							syntes qvalt af Vrede, medens den gamle G. bønligt tilraabte ham:
							»Kjæreste Hr. Principal! kom til Dem selv! For Guds Skyld, for min
							Skyld, ti stille! Skal jeg forbande mig selv for min Fortrolighed til
							Dem? Hun er falden; men De er Fader, led hende tilbage paa rette Vei, og
							skaan Hr. Julius; tænk paa, at han nylig har været saa syg!« -
							Han holdt min Onkel tilbage med sine svage Kræfter, da jeg hastig
							traadte frem, og spurgte forfærdet, hvad alt dette  betydede? - Min Onkel kastede sig
							med rasende Hæftighed om min Hals, og raabte med blege skjælvende Læber:
							»Tilgiv mig, min Søn! jeg har draget Dig med i min Ulykke; jeg har
							bundet Dig til min falske Hustrues Datter. Du er forraadt, som jeg var
							det!« - Mine Knæe skjælvede, jeg maatte sætte mig ned
							- »Hvoraf veed De«..... var Alt hvad jeg kunde fremstamme.
							- Den gamle G. nærmede sig mig, krumbøiet med foldede Hænder,
							som han rakte imod mig. »Min kjære, kjære Julius!« sagde han halv sagte:
							»Det er min Kjærlighed til Dem, min Sorg over at De blev bedragen, som
							bevægede mig til at opdage for Hr. B.«..... »Ja!« raabte min Onkel: »vor
							ærlige G. har udspeidet, at Laura, hvergang hun foregiver at have været
							hos sin Tante, blot gaaer ind i hendes Huus, men kommer strax ud igjen,
							klædt i Mandfolkeklæder, og gaaer alene i Tusmørket, Gud veed, hvorhen;
							derpaa kommer hun iilfærdig tilbage, klæder sig om hos Tanten eller
							Ammen, jeg veed ikke, hos hvilken, og kommer saa hjem, som om Intet var
							passeret. Forbandet være hele det letfærdige, falske, troløse Kjøn! Ikke
							Een iblandt dem er reen! ikke Een!« - Han sprang op, og
							raabte: »Følg mig, min Søn!« - »Hvorhen?« spurgte jeg, neppe
							mig selv mægtig. - »Ind til Frue W.,« svarede han: »Dersom vi
							vilde taale en saadan Fornærmelse, da fortjente vi den. Kom med, eller
							jeg gaaer ene.«Jeg fulgte, mechanisk, kunde jeg sige, thi Alting løb rundt med mig, jeg
							kunde ikke samle mine Tanker. - Frue W. var ene, hun
							forbausedes ved at see vor Tilstand, over at høre min Onkels hæftige
							Spørgsmaal og Anklage. Med en imposant Rolighed svarede hun: »Hvor Laura
							er, veed jeg ikke, men hun være hvor hun vil, saa er hun paa Ærens og
							Pligtens Vei. Gaa og udspeid hendes Hemmelighed; derom beder jeg Dem
							Begge! Lad enhver Skygge forsvinde, thi hendes Handlinger vil taale
							Lyset, derom er jeg overbeviist, og det burde hendes Mand og Fader ogsaa
							være.« Disse Ord berørte en sympathetisk Tone i mit Hjerte. Jeg greb
							Frue W's Haand, kyssede den, og sagde: »Min bedste Tante! De bringer mig
							til mig selv. Ja jeg vil troe paa Lauras Uskyldighed« - »Jeg
							ikke!« raabte min Onkel: »Jeg kjender det Blod, som flyder i hendes
							Aarer. Hvem saae mere uskyldig ud end Deres Søster?« - »Ak,
							lad de Døde hvile,« svarede Fru W., og forlod Værelset. - »Lys
							vil jeg have,« raabte min Onkel, og fløi ned til Ammens Værelser i
							Kjælderen. Jeg fulgte. Konen var ude, men hendes Datter, en ung Pige,
							blev meget forskrækket ved min Onkels Tiltale,  aabnede et lille Kammer, og sagde; »Der
							ligger jo Fruens Klæder; jeg har ikke rørt dem.« - »Og i
							hvilke Klæder er hun da gaaet ud? Og hvor er hun gaaet hen?« -
							»Hun gik i de Mandsklæder, hun pleier at gaae i,« sagde Pigen grædende.
							- »Men hvor er hun?« - skreg min Onkel, ganske
							rasende: »siig det, eller jeg dreier Halsen om paa Dig.« -
							»Gud være os naadig!« raabte Pigen: »hverken min Moder eller Nogen veed,
							hvor hun gaaer hen, uden maaskee den Herre, som første Gang gik og
							ventede paa hende her udenfor.« - »Den Herre?« udbrød min
							Onkel: »hvem var det?« - »Det var Lieutenant S.,« sagde hun
							ganske ubekymret: »De kjender ham jo nok.« - Nu blev det sort
							for mine Øine, og jeg veed næsten ikke mere hvad der skeete, førend vi
							stode ved Vilhelms Dør. Han sad ganske rolig og læste. Min Onkel, næsten
							aandeløs af Harme og Anstrengelse, krævede sin Datter af hans Haand, og
							paastod, at hun var hos ham. Vilhelm saae ud, som han tabte Næse og Mund
							Jeg sagde Intet; jeg var som bedøvet, og stod maalløs, som en Støtte.
							Vilhelm saae paa mig med et Slags Forfærdelse og Medlidenhed. Han gjorde
							nogle Spørgsmaal. Derpaa sagde han langsomt: »I Mandsklæder? Alene? ....
							Her er hun ikke, men følg med mig, saa troer jeg at kunne vise Dem hvor
							hun er.«Disse Ord sagde han med en bevæget Stemme. Vi gik alle Tre uden at vexle
							et Ord, og toge Veien ad Christianshavn. En Anelse greb mig, i det jeg
							gik over Knippelsbro, hvor den klare Maane speilede sig i Vandet. Det
							var, som om dens Lys tændte et Lys i min Sjæl, som blev klarere og
							klarere, jo mere vi nærmede os Lises Bolig. Vi stode nu ved Døren.
							Vilhelm vilde ringe. Jeg greb hans Arm. »Lad være!« sagde jeg: »Til
							denne Dør bærer jeg en Nøgle hos mig.« - Min Onkel studsede.
							Dog fulgte han os ind i Huset. - »Vi maae gaae sagte,« sagde
							Vilhelm: »Her er en Syg.« Vi listede os op ad Trappen, og traadte
							ubemærkede ind i Stuen. Den var ganske mørk, men fik et svagt Lys fra
							Lises Soveværelse, hvortil Døren stod aaben. Vort første Øiekast viiste
							os, hvad jeg alt havde gjættet: Laura, klædt som en ung Sømand, i en
							blaa Trøie, med et broget Silketørklæde, løselig slængt over den hvide
							Hals, og med en guul Straahat, som kun halvt skjulede de dunkle Lokker,
							sad midt i det oplyste Værelse ved Bordet, og læste høit for den blege
							Syge, der laae i Sengen med foldede Hænder. Min Johannes sad paa hendes
							Skjød, med sit Hoved lænet til hendes Skulder, som om han sov. Ved
							hendes anden Side stod min Fredrik, tæt klyngende sig til hende, med sin
							Arm om hendes Hals, og sine 
							Øine fæstede paa hendes Læber, som om han vilde sluge hvert Ord. Vi
							stode ganske stille, næsten uden at turde drage Aande, og hørte hende
							læse Følgende: »Og de gik ind i Graven, og saae et ungt Menneske sidde
							ved den høire Side i et langt, hvidt Klædebon, og de forfærdedes. Men
							han sagde til dem: Forfærdes ikke! Hvi lede I efter den Levende blandt
							de Døde? Han er opstanden, han er ikke her. See, der er Stedet hvor de
							lagde ham.« En Følelse af stille Andagt greb os uvilkaarligt. Min Onkel
							foldede sine Hænder. Vilhelm sagde sagte: »Det er Opstandelsens
							Evangelium, som hun læser for den Døende.« - Taarerne randt
							mig ned ad Kinderne. - Jeg troede at see det himmelske
							Sendebud i Skikkelse af en ung Mand sidde i Graven, og forkynde
							Udødelighedens Trøst. Den Syge havde lukket Øinene, og var falden i en
							sagte Søvn. Laura taug. Min Fredrik klyngede sig fastere op til hende,
							og sagde: »Opstanden! Fætter Henrik, sagde du opstanden? Kan vi opstaae efter Døden?« - Hun saae
							kjærligt paa ham, og svarede: »Vi haabe det.« - »Troer Du
							det?« vedblev han, og saae hende troskyldig ind i Øinene. -
							»Ja jeg troer det,« svarede hun med en Stemme, hvis stille skjønne
							Begeistring intet Ord kan udtrykke. - Hendes Fader blev saa
							henreven af dette Udtryk, at han uvilkaarligen udbrød: »Ja! Du har Ret til at troe det.« Laura foer sammen.
							- Fredrik kom løbende ind, og raabte til hende: »Her er
							Fader!« Hun reiste sig langsomt, lagde den lille sovende Johannes paa
							hans Seng, og kom ind til os. Min Onkel greb hende i sine Arme; jeg
							kastede mig maalløs for hendes Fødder. »Det er Fætter Henrik,« sagde
							Fredrik forundret. Hun rakte mig kjærligt Haanden og hviskede: »For
							Alting, staa op, og siig intet Ord.« Jeg kastede et Blik ind i
							Sovekamret. »Er her nogen Fremmed?« spurgte jeg. - Hun førte
							mig ind i Kammeret, pegede mod Lises Seng og hviskede sagde: »Ja en
							høitidelig, alvorlig Fremmed, hvem vi alle engang ville lære at kjende.«
							- I det Samme udtog hun af sin Vest en Billet, som hun neppe
							havde lagt i min Haand, før jeg strax begreb, at det var den, som
							Vilhelm havde leveret hende. Den var med Udskrift til ham, og lød, som
							følger: »Efter Din Begjæring lader jeg Dig herved vide, at min omtalte
							Patientinde paa Christianshavn neppe vil overleve den næste Nat. Din
							hengivne Broder.«Laura tog min Haand, førte mig hen for Lises Seng, og forlod mig, som for
							at hente Noget. - Jeg stod taus, og betragtede dette allerede
							af Dødens Haand berørte Ansigt, engang en Gjenstand for min  Beundring og Ømhed, siden for min
							Modbydelighed. Nu var det blegt og roligt, og erindrede mig om hine
							tidligere Følelser. »Tilgiv mig!« hviskede jeg sagte: »tilgiv mig min
							Vildfarelse! Jeg meente det godt!« - Jeg tog hendes Haand.
							- Hun slog Øinene op, og sagde: »Godnat! lad mig sove i Fred!«
							- Laura var imidlertid kommen tilbage. Hun bød den Syge et
							Bæger. Lise drak nogle Draaber, trykkede, idet hun berørte Bægeret,
							Lauras Haand, og sagde: »Gud signe Dig!« Derpaa lukkede hun Øinene, og
							faldt tilbage i sin Dvale. - Jeg fulgte Laura hen til Vinduet,
							og sagde med sagte Røst: »Min Laura, jeg staaer for Dig som en Synder.
							Lov mig, ikke at dømme mig uhørt, men tillad, at jeg under fire Øine maa
							bekjende Alting for Dig. Maaskee vil Du da undskylde og tilgive mig.«
							- »Kjære Julius!« svarede hun: »Det har Du gjort! Erindrer Du
							ikke vor Samtale den Nat, Du var saa syg?« - »O Gud!« udbrød
							jeg: »Hiint lyksalige Øieblik, var det da ikke et Spil af min Phantasie?
							Har virkelig en saa velgjørende Sandhed blandet sig i min Feberdrøm? De
							søde Ord, som løde fra Dine Læber« ..... »Kom fra mit inderste Hjerte,«
							sagde Laura, afbrydende mig: »Men Intet mere herom i dette Øieblik!
							Imorgen sees vi. Tillad mig at blive her i Nat!« -
							»Hvorledes?« udbrød jeg: »Du vil blive her alene?« - »Nei,«
							svarede hun: »Pigen vaager tillige med mig.« - Forgjæves bad
							jeg om at maatte gjøre hende Selskab. Hun erindrede mig om min nylig
							overstandne Sygdom, og bad mig med saa megen Ømhed om at skaane min
							Helbred, at jeg maatte give efter. Jeg gik endnu et Øieblik hen for
							Lises Seng. »Far hen i Fred!« hviskede jeg, og forlod Kammeret. I den
							forreste Stue sad min Onkel med Fredrik paa sit Knæ. »Jeg er Din
							Bedstefader,« sagde han til Drengen: »Du skal komme hjem til mig. Vi
							skal lege sammen.« -Vi sagde nu Laura Godnat, og fjernede os. Min Onkel gav strax en nyt
							Beviis paa sin indre Sjæleglæde, ved at give Pigen, der lyste os ned,
							saa store Drikkepenge, at hun tabte Lyset af Forundring. Paa Hjemveien
							gav han Almisse til alle de Fattige, vi traf paa vor Vei. Forresten
							talte han intet Ord, og vi Andre heller ikke. Da vi kom til et Sted,
							hvor Vilhelms Vei skilte sig fra vor, vilde han forlade os, men min
							Onkel forhindrede det, og bad ham følge hjem med os. - »I den
							bedste Viin fra min Kjælder,« sagde han, »ville vi drikke min Datters
							Skaal med hinanden.« - Den gamle G. kom med en ængstelig Mine
							ud mod os, saa snart vi vare traadte ind i Porten; men neppe saae han
							min Onkels Ansigt, førend ogsaa hans Mine opklaredes. »Giv mig  Haanden, gamle trofaste
							Ven,« raabte min Onkel, »og hjelp mig at helligholde en lille Fest til
							min herlige Datters Ære.« - Han kaldte paa sin Tjener, der
							havde erhvervet sig et eget Talent til at udrette Alting efter sin
							Herres Ønsker, og meget snart var et festligt lille Bord dækket, og en
							nydelig Anretning bragt tilveie.Da nu min Onkel, Vilhelm, den gamle G. og jeg sad sammen ved Desserten,
							og den ypperlige Viin havde aabnet vore Hjerter, spurgte jeg Vilhelm,
							hvoraf han vidste, at Laura var hos Lise? - »Det synes
							virkelig,« sagde jeg smilende, »som om Du var min Kones Fortrolige.«
							- »Saamænd,« svarede han: »En Confidents utaknemmelige Rolle
							har jeg rigtig spillet her i Huset. Baade Mand og Kone have ladet mig
							gaae deres Ærinder, uden at være mig meget hengivne for min Umage. Ogsaa
							maa jeg tilstaae, at jeg just ikke staaer med Palmer i Hænderne ved
							denne Leilighed.« Paa vore indstændige Bønner tog han Ordet og sagde:»Hvad jeg har at fortælle, begynder med et Slags Skriftemaal: Du veed
							selv, Julius, og Du veed det af min egen Mund, at jeg elskede Din
							forlovede Brud, og fandt det afskyeligt, at hun skulde binde sin Skjæbne
							til Din, uden at vide den Forbindelse, hvori Du levede med en Anden. I
							min Fortvivlelse herover, havde jeg, uden dog egentlig at have nogen
							Plan, en Samtale med Laura, hvori jeg halweis tilstod hende min
							Kjærlighed, og i det Anfald af Skinsyge, som hendes Ord ved denne
							Leilighed opvakte hos mig, fortalte jeg hende Din Ungdoms Historie, som
							Ingen kjendte bedre end jeg, der allerede dengang var Din Fortrolige.
							Men neppe var denne Beretning undsluppen mine Læber, før jeg inderlig
							fortrød hvad jeg havde gjort, thi Synet af Lauras Smerte derover hævnede
							i dette Øieblik den Synd jeg havde begaaet mod min Ungdomsven. Et Par
							Dage efter sagde hun til mig at hun med egne Øine vilde see Dine Børn og
							deres Moder. Jeg forestillede hende, hvilket Optrin et Besøg af hende
							vilde forvolde i Lises Tilflugtssted, hvilket Indtryk en saadan
							Begivenhed vilde gjøre paa Dig. Hun svarede, at hun naturligviis vilde
							være ukjendt. »»Vi have her i Huset,«« sagde hun, »»en Sømandsdragt, som
							min Fætter i sin Opvæxt har brugt paa en Maskerade. Den kan jeg let
							forskaffe mig ganske ubemærket.«« En hemmelig Gang med Laura var alt for
							piquant for mig, til at jeg skulde forsømme en saadan Leilighed. Vi
							aftalte altsaa det Fornødne, og næste Aften fulgte jeg hende i hendes
							Forklædning ud til Lise, hos hvem jeg udgav mig for en yngre Læge,  som min Broder, der havde
							Forfald, sendte i sit Sted, og bad om Undskyldning, fordi en ung Sømand,
							der skulde vise mig til en anden Syg, var fulgt mig derind Mit gamle
							Bekjendtskab til Lise havde været flygtigt, og saa mange Aar vare
							henrundne, siden vi saae hinanden, at jeg stolede paa at hun ikke vilde
							gjenkjende mig. Dette var ogsaa Tilfældet. Hun antog mig for den, jeg
							udgav mig for, men modtog mig med en Strøm af Skjældsord paa min Broders
							Vegne, der havde fortørnet hende med Noget, jeg veed ikke hvad Laura
							stod halv frygtsom, halv forundret ved dette Optrin. Hun gik hen til
							Børnene, omfavnede dem, og jeg saae at hun tørrede sine Øine. Da Lise
							endelig havde udraset, nærmede hun sig til hende, og indledede en
							Samtale. Laura gjorde hende adskillige Spørgsmaal om hendes Befindende,
							og spurgte, om hun slet ingen Paarørende havde. Jeg lagde den Gang ikke
							synderlig Mærke til denne Samtale, med siden erindrede jeg at Lise
							fortalte hende, at hun i Jylland havde en Broder, hvis Søn var
							Søfarende, og at denne Sidste for syv Aar siden, som en tiaars Dreng,
							havde besøgt hende her i Kjøbenhavn; siden havde hun ikke seet ham. Jeg
							husker ogsaa nu, at denne Brodersøns Navn blev nævnet. - Paa
							Hjemveien sagde Laura: »»Det er dog ganske umuligt, at Julius B. kan
							finde sin Lykke i denne Forbindelse.«« - »»Sin Lykke?««
							svarede jeg: »»Nei tvertimod, jeg veed vidst, at han er meget ulykkelig
							derover, men desuagtet forbliver han dog i den.«« - »»Af
							Godhed,«« svarede hun: »»af Pligt, af Kjærlighed til sine Børn.«« Hun
							sagde intet Ord mere, og jeg bemærkede, at hun hele Veien hjem var meget
							adspredt. - Faa Dage efter blev hun Din Kone, og ikke med
							mindste Tegn, mindre med Ord, berørte hun nogensinde den omtalte Sag.
							- Rigtignok fristede den Onde mig et par Gange til at slaae
							paa denne Streng, men hun straffede min Udelicatesse med sin Unaade, og
							allerede for lang Tid siden var følgelig alt det Forefaldne glemt. Men
							da jeg i Din Sygdom gik et Ærinde til Lise, frapperede det mig hvad hun
							fortalte om den unge Sømand, og det faldt mig ind, at denne velgjørende
							Brodersøn hverken var mere eller mindre end den unge Frue B. Hvis jeg
							derfor - som Du paastod - saae forlegen ud ved denne
							Leilighed, saa var det, fordi denne Idee beskjæftigede mig. Jeg
							styrkedes endnu mere deri for et Par Dage siden, da Din Kone sagde til
							mig: »»Jeg veed, at den Person som vi engang besøgte sammen, er meget
							slet, jeg troer vist, at hendes Endeligt er nær. Viis mig den Tjeneste
							at spørge Deres Broder, som er hendes Læge, hvad hans  Mening er om hendes Tilstand««
							- Den forlangte Underretning bragte jeg hende endnu idag, og
							da jeg saae Dem, Hr. B., og min Ven Julius komme op til mig i en saadan
							Sindsforfatning, som den hvori de begge befandt dem, begreb jeg
							Sammenhængen, og tog ikke i Betænkning at forraade en Hemmelighed, som
							maatte gjøre Dem ligesaa lykkelige, som deres Mistanke gjorde Dem
							Ulykkelige.«Vi takkede ham begge for hans Meddelelse. - Min Onkel sagde:
							»Aldrig glemmer jeg det Syn, De viste os.« - »Jeg ikke
							heller,« svarede Vilhelm: »Naar man staaer for saadan en Engel af et
							Fruentimmer, saa maa En, som jeg, vel gaae hen i en Krog, slaae sig for
							Brystet, og sige: Gud være mig Synder naadig!«Den næste Morgen berettede Tjenestefolkene, at Fruen først ved Daggry var
							kommen hjem med to smaa Drenge, til hvilke hun havde ladet rede Seng i
							sit Sovekammer, hvor de endnu sov, og at hun ogsaa selv havde lagt sig
							til Ro. - Jeg drev omkring i et Par Timers Tid, og talte
							Minuterne, indtil jeg endelig hørte, at hun var opstaaet. Jeg iilte nu
							ind i hendes Værelse. Hun sad i en Lænestol med begge mine Børn paa
							Skjødet, et paa hvert Knæ. Det store hvide Shawl, som hun hiin Nat havde
							baaret, hang ned paa hver Side, som to Vinger, under hvilke Børnene
							tittede frem. Mit Febersyn gjentog sig i Virkeligheden. Jeg kastede mig
							for hendes Fødder og udbrød: »O min Laura! Hiin Drøm var Virkelighed Den
							viiste mig Dig, som en Engel; det er Du. Udbred Dine Englevinger over
							disse Børn, som nu ere Dine, og over mig, at ogsaa jeg maa komme Himlen
							nærmere!«Kjære Læser! Dersom Du med Taalmodighed og Deeltagelse har fulgt mig
							gjennem mit Ungdomslivs Labyrinth, saa ønsker jeg Dig til Gjengjæld et
							Øieblik, som dette.