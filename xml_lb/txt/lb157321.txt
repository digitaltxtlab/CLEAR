
  
    
      
        
      
      
        
      
      
        
      
    
  













HJALMAR SÖDERBERG
JESUS BARABBAS













JESUS
BARABBAS

(UR LÖJTNANT JÄGERSTAMS
MEMOARER)

AV
HJALMAR SÖDERBERG












STOCKHOLM
ALBERT BONNIERS FÖRLAG










Copyright. Albert Bonnier 1928.







STOCKHOLM
ALB. BONNIERS BOKTRYCKERI 1928






I.

Jag heter i min nuvarande tillvaro Gustav
Mauritz Jägerstam och är född 1865 i Ja­
kobs församling i Stockholm.
Trogen min familjs traditioner, ägnade
jag mig i min ungdom åt den militära
banan och var under några år löjtnant
på Upplands dragoner, men tog av privata
skäl tidigt mitt avsked. Vilket inte hindrar,
att jag ännu med gråa hår för en mängd
beskedligt folk är och förblir »löjtnant
Jägerstam».
Sedan några år är jag bosatt i Köpen­
hamn, där jag äger och bebor huset n:r
88 vid Åboulevarden. Huset har med tiden
nästan blivit en liten svensk koloni. På
nedra botten är det butiker. Till vänster

om porten ett antikvariat, vars inneha­
vare, Josef Marin, är en landsman och
gammal bekant till mig. I sin ungdom
studerade han till präst, men uppgav den
banan, då han inte lyckades komma till
den rätta tron, som hans teologiska stu­
dier bara förde honom allt längre bort
ifrån. (Det var på den tiden då det an­
sågs att en präst borde tro på kristen­
domen, eller åtminstone låtsas, vilket ju
numera inte lär behövas hemma i Sverge.)
Sen var han tidningsman i några år, ett
levnadskall för vilket han kanske inte hade
det rätta handlaget, och nu har han alltså
hamnat som antikvarbokhandlare här i
Köpenhamn och klarar sig ganska bra, tack
vare sina särdeles enkla levnadsvanor. –
Till höger om porten är en äggaffär, »Æg­
forretningen Columbus», och en tvättinrätt­
ning, »Vaskeriet Vasko de Gama». (Vasco
da Gama skulle det ju vara, men danskarna
ha en inrotad motvilja mot bokstaven A.)
En trappa upp har sjuk- och begravnings­

kassan »Fremtids Haab» sitt kontor. Två
trappor upp bor jag. Våningen tre trappor
upp har jag också hittills haft själv och
huvudsakligen brukat använda till att här­
bärgera gäster i – släktingar, vänner och
bekanta som kommit på besök. Men sedan
min kära hustru Anna-Greta (född Pistole­
kreutz, dotter till amiral Pistolekreutz, som
var sjöminister ett tag i Oscar II:s tid, men
dabbade sig i riksdagen och måste avgå,
och som för resten var en stor lutfisk
– det måste jag säga fast han var min
köttsliga svärfar!) dog i spanska sjukan
härom året, ha gästbesöken blivit mera tunn­
sådda, och nu har jag annonserat våningen
till uthyrning. Fyra trappor upp har min
landsman och goda vän, artisten Kasper,
sin ateljé. (Aj för fanken, konstnären
Kasper skulle jag säga – han slår ihjäl
mig om jag kallar honom artist!) Vi dric­
ker ibland några groggar tillsammans, mer­
endels hos mig, men ibland hos honom och
ibland på vinstugan Stora Sjöormen (Store

Söslange) som ligger i hörnet, ett par
hus från mitt. – Ibland är också Josef
Marin med, men han dricker nästan ingen­
ting, och det gör att Kasper inte kan
tåla honom. (För min del är jag mycket
tolerant i det avseendet.)
Efter att ha tillbragt en stor del av
mitt liv på resor i fyra världsdelar och
upplevat åtskilligt, som dock endast delvis
skulle ägna sig för offentliggörande, kunde
jag kanske nu på äldre dar likaväl som
många andra skriva ihop mina levnads­
minnen. Det är dock icke i den avsikten
jag har gripit pennan – ett redskap som
jag i mitt tidigare liv har begagnat så
litet som möjligt. Vad jag i min nuva­
rande existensform har upplevat har varit
alltför betydelselöst för att jag skulle för­
söka taga allmänhetens intresse i anspråk
därför.
Det torde väl nuförtiden knappt fin­
nas många upplysta personer – bland
dem som någorlunda följa med sin tid –

som tanklöst rycka på axlarna åt den gamla
läran om själavandring och föruttillvaro.
Det var under en resa i Syrien och
Palestina för ett tjugutal år sedan san­
ningen i denna gamla tro, som var så all­
män i forntiden, så småningom gick upp
för mig. De landskapsbilder, som mötte
mitt öga, tycktes mig så egendomligt väl­
bekanta, i synnerhet under mina vandringar
i Galiléen, men även i Jerusalem och dess
omgivningar. Jag hade ressällskap med en
vän, som studerade orientaliska språk och
som på detta område redan hade gjort
sig ett aktat namn, då han bortrycktes av
en för tidig död. – Det händer mig ibland,
som så många andra, att jag talar i söm­
nen. Och en natt – det var i Damaskus,
på Grand Hôtel Abdul Hamid vid »Den
raka gatan», som omtalas i Apostlagär­
ningarna (gatan, inte hotellet) – vaknade
jag plötsligt efter en spännande och hän­
delserik men på samma gång ovanligt sam­
manhängande dröm. Naturligtvis var jag

själv drömmens huvudperson – det är man
ju alltid – men »jag själv» var inte G. M.
Jägerstam utan en viss Ruben bar-Jona.
Bland de personer som förekommo i
drömmen var också en som hette Jeschua,
och det märkvärdiga var att jag i honom
genast kände igen Jesus, oaktat han inte
hade den ringaste likhet med de tradi­
tionella Jesusporträtten med deras mitt­
benade pagehår och kluvna skägg. Då jag
vaknade var också min reskamrat vaken
– jag hade väckt honom med att tala högt
i sömnen. Och av honom fick jag veta
att jag hade talat långa ramsor – på
arameiska! Ett språk, varav jag i min nu­
varande tillvaro aldrig har kunnat ett enda
ord – jo, ett – ordet »abba», fader, som
jag fick lära mig i skolan. Och så »amen»,
förstås.
I korthet sagt: det gick under denna
resa så småningom upp för mig, att jag
i en tidigare tillvaro hade varit samtida
med Jesus och landsman till honom –

galileisk jude liksom han – och bott i de
trakter där han levde och verkade. Och
det är mina minnen från denna tid – så
gott jag under årens lopp har lyckats fram­
kalla dem för mitt medvetande – som
jag i denna skrift vill framlägga för all­
mänheten.

*

På mig, som personligen har känt Jesus
– om också tyvärr ganska flyktigt –
måste det naturligtvis göra ett rätt komiskt
intryck att se hans historiska existens be­
tvivlad. Men rent bortsett från den min­
dre vanliga ställning jag därvidlag be­
finner mig i, tror jag inte jag skulle finna
anledning att tvivla på att Jesus verkligen
har levat. Vi ha ju alla läst i Markus­
evangeliet (som efter vad Josef Marin på­
står lär vara det äldsta), början av sjätte
kapitlet, att Jesus hade fyra bröder, som
alla nämnas vid namn, och några systrar.
Det är omöjligt att begripa varför förfat­

taren skulle ha givit en uppdiktad Jesus
alla dessa syskon, som ingenting ha att
göra i hans historia och som inte ens
hörde till hans anhängare, men som tvärt­
om (i likhet med modern) betraktade ho­
nom som förryckt.
För resten kände jag också ett par av
bröderna ganska väl. Den yngsta av dem,
Simon, hade varit min jämnåriga lekkamrat.
Och vad systrarna angår, kan jag upp­
lysa att den äldsta hette Judit och den
yngsta (en väldigt söt flicka) Rut. De
andra har jag glömt.
Jag övergår nu till mina minnen från
tiden omkring vår nuvarande tidräknings
början.



II.

Jag, Ruben bar-Jona, föddes i den lilla
staden Kapernaum vid sjön Genesaret i
Galiléen, ungefär ett tiotal år efter den
store konung Herodes’ död. Till mina ti­
diga barndomsminnen hör min fars av djup
undersåtlig vördnad och uppriktig beundran
präglade berättelser om denna utmärkta re­
gent, som inte bara hade återuppbyggt Jeru­
salems tempel – i praktfull modern stil
med korintiska kolonnader både fram och
bak – men som också under en svår
hungersnöd hade offrat en stor del av
sina rikedomar för att bringa hjälp åt sitt
hungrande folk, och som i egen person
hade ordnat och kontrollerat utdelningen


Jonason.


av livsmedel för att förebygga försnill­
ningar och stöld. Min far, som hörde till
fariséernas parti, var dock långtifrån att –
som så många andra på den tiden – i
konung Herodes se den åt Israel utlovade
Messias.
Min far var skriftlärd. Men liksom de
flesta andra av det lärda ståndet – till och
med i Jerusalem, hur mycket mera då i
en avlägsen landsort! – var han hänvisad
till att skaffa sig sin bärgning som hant­
verkare. Han var redan från barndomen
upplärd i skräddaryrket, och sedan vi från
Kapernaum hade flyttat över till Galiléens
nyanlagda huvudstad, som tetrarken (Hero­
des Antipas, en son till kung Herodes)
av artighet mot den nye kejsaren hade
givit namnet Tiberias, lyckades min far i
denna moderna och hastigt uppblomstrande
stad upparbeta en lönande skrädderiaffär,
så att vår familj snart räknades till de
mest välbärgade i staden.
Naturligtvis blev också jag upplärd i

min fars yrke. Ack, hur ofta hörde jag inte
min salig far säga: »Den som inte lär sin
son ett hantverk, han lär honom rövarens
hantverk.»
Min far hade ofta ett tiotal arbetare
i sin tjänst. Ingen av dessa arbetare var
köpt som slav – min far ville av princip
inte ha några slavar, fast han ganska väl
kunde haft råd till det – utan de voro
alla söner till fria hantverkare eller bön­
der, och alltid voro några av dem tillika
studerande, som under min fars handled­
ning på en gång lärde sig alla skräddar­
konstens finesser och invigdes i skrifttolk­
ningens och det hebreiska fornspråkets
hemligheter.
Bland dessa »arbetarstudenter», så att
säga, minns jag från min barndom sär­
skilt en ung man vid namn Jeschua, eller
Jesus, som det heter nuförtiden. Han var
son till en murarmästare vid namn Josef,
som hörde hemma i en liten by i när­
heten men som ständigt hade arbete i

Tiberias under de år, då staden var i sin
raskaste utveckling; han hade också byggt
min fars hus. Jesus, som redan hade lärt
faderns yrke, ansågs ha gott läshuvud och
blev därför satt i lära hos min far. Han
kunde väl vid den tiden vara en aderton,
nitton år. Jag minns inte precis hur länge
Jesus stannade hos oss. Min far var ganska
nöjd med honom, åtminstone i början –
sedan kom det visst någon fnurra på trå­
den. Jag vill minnas att min far fann hans
flit mindre tillfredsställande och hans ka­
raktär något ostadig. För skräddaryrket
hade Jesus i alla händelser ingen fallenhet,
och efter en tid gick han tillbaka till
faderns yrke.
Hans yngsta bror, Simon, som var jämn­
årig med mig, var under denna tid (som
jag visst redan nämnt) min lekkamrat och
goda vän.
Det var ungefär vid den tiden en Messias
vid namn Juda, kallad »zeloten», ställde
till oroligheter i Galiléen; och då Jesus

ett tag försvann i flera veckor och ingen
visste var han höll hus, fruktade bröderna
(som jag hörde av Simon) att han hade
slutit sig till Judas anhängare uppe i ber­
gen. Men därom vet jag ingenting be­
stämt.
(Judas uppror misslyckades naturligtvis.
Hur det gick med honom själv minns jag
inte, men två av hans söner blev tillfånga­
tagna och korsfästa. Hans anhängare gjor­
de dock ännu i lång tid efteråt bergs­
trakterna osäkra.)
Vid tolv års ålder fick jag för första
gången följa med min far och mina äldre
bröder på deras årliga pilgrimsfärd till
Jerusalem under påskhelgen. Under detta
besök i den heliga staden inköpte min far
hos en guldsmed nära tempelplatsen den
enda prydnadssak av större värde som jag
minns från mitt i övrigt ganska enkla barn­
domshem: en med stor konst och nog­
grannhet utförd modell i gediget silver

av Jerusalems tempel. Den hade vi sedan
som ett slags husaltare.
Under denna påsk, liksom många gånger
senare, bodde vi hos min morbror Josef,
som var präst vid Jerusalems tempel och
som för sin fasthet i den rätta läran och
sin oböjliga karaktär hade fått tillnamnet
Kefas eller Kajfas, det vill säga »klippan».
Och kort efter vår hemkomst fick vi brev
om att morbror Josef av den romerska
prokuratorn hade blivit utnämnd till
överstepräst och president för Stora Rådet!
I mitt adertonde år inträffade en stor
förändring i mitt liv. Under vår årliga
påskresa till Jerusalem träffade vi denna
gång ovanligt många av våra släktingar.
Först och främst träffade vi naturligtvis
som vanligt min morbror, översteprästen,
som vi bodde hos och som alltid tog emot
oss med äkta gammal svensk – nej, vad
säger jag, gammal judisk gästfrihet.
Vidare en gammal farbror till min far,
rabbi Jehoschua, som kom ända från Ba­

bylon, där han var pråmskeppare till yrket,
men för övrigt skriftlärd liksom min far.
(Vår släkt härstammade från en av de
förnäma familjer som kung Nebukadnesar
på sin tid hade fört i fångenskap till
Babylonien, och vi hade ännu en hel del
släktingar där.) Gubben Jehoschua var dys­
ter och melankolisk och berättade med tårar
i ögonen om den forna världsstadens djupa
förfall. Största delen av staden låg i ruiner,
bovar och banditer huserade ostraffat under
Parterkungens usla regemente, vattenled­
ningar och kloaker voro förstörda, så att
vad som ännu fanns kvar av staden var en
ständig pesthärd. Min far satte i gång en
insamling bland släktingarna för att sätta
den stackars gubben i stånd att tillbringa
sina återstående dagar i sina förfäders
land.
Vidare träffade vi tre av min fars bröder.
Farbror Naftali, min äldsta farbror, var
köpman och skeppsredare i Marseille, eller
Massilia som det hette på den tiden. Han

hade gjort resan från Gallien till hamn­
staden Cæsarea (vid Judéens kust) med
ett av sina egna skepp och åtföljdes av sin
son Jona, som var skeppare på skutan.
Farbror Simon var guldsmed och anti­
kvitetshandlare i Rom. Han hade börjat
med en liten verkstad i Puteoli (en bety­
dande handelsstad på den tiden, inte
långt från Neapel) och där hade han allt­
jämt en filial, som förestods av en av hans
söner, och en charmant villa. (Där bodde
han för övrigt långa tider, då kejsar Ti­
berius, som var antisemit, tidtals förbjöd
judarna att vistas i Rom.)
Farbror Efraim, min fars yngsta bror,
kom från Alexandria, där han hade en
stor bokskrivarverkstad, som sysselsatte
ett hundratal skrivarslavar; han var en av
de förnämsta bokhandlarna i den lärda och
litteraturälskande världsstaden. Farbror Ef­
raim, som hade tre döttrar men till sin
stora sorg ingen son, fattade strax ett väl­
villigt intresse för mig. Han föreslog min

far, att jag skulle få följa med honom
till Alexandria för att där fullborda min
uppfostran och inhämta samtidens högre
bildning under de bästa lärare och under
umgänge i de mest distingerade lärda och
litterära kretsar.
Hur klappade inte mitt hjärta vid detta
förslag! Alexandria – världens huvudstad!
(Ty så betraktades staden ännu alltjämt av
oss orientaler, som avskydde Rom.)
Min far, som inte utan skäl misstänkte
farbror Efraim för att intressera sig mera
för grekernas filosofer och skalder än för
Mosen och profeterna, var allt annat än
tilltalad av förslaget, och först då min
älskade mor med tårar bönföll honom att
inte ställa sig i vägen för sin sons framtid,
gav han suckande sitt tillstånd. Redan sam­
ma dag fick jag i basaren vid Övre Torg­
gatan köpa mig en grön reshatt – den
första hatt jag nånsin hade haft på mitt
huvud! – av ungefär samma form som
dem man ser på bilder av den grekiska

avguden Hermes, fast utan vingar förstås.
Och i samma affär köpte min mor en tjock,
blommig resfilt åt mig (av det berömda
fabrikatet från Sardes i Lydien) som jag
skulle ha att svepa om mig när det blåste
kallt på sjön.
Ty det föll naturligtvis av sig själv att
vi skulle fara sjövägen, med farbror Naf­
talis skuta, som låg och väntade på oss i
Cæsarea.
Strax efter påskens slut satte vi oss i
rörelse mot kusten – en stor karavan!
Man kunde gärna kalla det en hel folk­
vandring. Jerusalem var i vardagslag en
stad på en femtitusen invånare (ungefär
som Norrköping nu) men till var påsk­
högtid strömmade fromma pilgrimer till
staden i hundratusental från alla världens
hörn och kanter, judar och proselyter
och till och med hedningar, som »fruktade
Gud». (Ett uttryck varmed vi judar bru­
kade beteckna de hedningar, som gärna
ville dyrka Israels gud utan att dock all­

deles lämna sina gamla gudar i sticket och
som framför allt inte ville underkasta sig
den obehagliga omskärelsen.)
Vi råkade få vår plats i tåget strax efter
den romerska prokuratorn och hans följe,
densamme som hade utnämnt morbror Josef
till överstepräst. (Det var inte Pilatus utan
hans närmaste företrädare; vad han hette
minns jag inte, om jag ens visste det på
den tiden – jag var ju knappt mer än en
pojke.) Prokuratorn hade nämligen sitt
fasta residens i Cæsarea och kom bara till
Jerusalem då hans närvaro ansågs nöd­
vändig, vilket naturligtvis i hög grad var
fallet vid de stora högtiderna med deras
oerhörda tillströmning av folk, som alltid
utgjorde en tacksam jordmån för messi­
anska oroligheter. Men denna påsk hade
förlupit ovanligt lugnt och fredligt, och
prokuratorn hade visat sig så hygglig och
tillmötesgående som hans ämbete medgav.
– Pilatus följde som bekant en annan
politik.

Mina föräldrar följde med oss ända till
Cæsarea, där jag skildes från dem under
strida tårar, och med klappande hjärta gick
jag ombord på Delfinen – farbror Naf­
talis fartyg – tillika med mina tre far­
bröder och några andra passagerare. Det
var ett nybyggt skepp av modärnaste typ,
med två rader roddare; de gamla åbäkiga
»triremerna» med sina tre roddarvåningar
voro inte längre på modet. Till gallions­
bild hade den en grönskäggig gubbe, som
farbror Naftali sade var profeten Jona;
men sjömännen kallade honom Poseidon.



III.

Havet – det oändliga, gränslösa havet!
Vilken syn för mig, som aldrig hade sett
något större vatten än vår lilla tvättbalja
därhemma i Galiléen, Genesarets sjö!
Tidigt en morgon lättade vi ankar. De
långa, dubbla raderna av åror blixtrade i
solen, medan roddarslavarna sjöngo oan­
ständiga visor. Sjön gick hög. Mina far­
bröder, som kände havets svek, gingo ge­
nast till kojs under däck, men jag tyckte
bara det var skönt och roligt att gunga
på vågorna. I början, förstås! Snart nog
började jag känna mig litet konstig, och
när skepparen, min kusin Jona, såg att
jag hade blivit blek om nosen, röt han
åt mig:

– Spy i lä, din arma landkrabba! Spy
i lä!
Men att jag var sjösjuk för ett par
tusen år sen kan väl knappast intressera
nutidsläsare, så det hoppar vi över.
Kort efter solnedgången kunde jag se av
Björninnans stjärnbild, som stod mitt över
stäven, att vi styrde mot norr. Vi skulle
nämligen inte fara direkt till Alexandria –
mina farbröder, alla tre, hade viktiga affä­
rer i Antiokia, och under vägen dit gick
vi först in till Tyrus.
I Tyrus kommo några nya passagerare
ombord, bland dem en ung grek vid namn
Apollos, av förmögen och ansedd köpmans­
familj i Antiokia, som jag snart blev be­
kant med. Han hade nyligen gått över till
judendomen och varit i Jerusalem under
påsken för att bli omskuren och döpt i den
heliga Siloadammen; sedan hade han rest
landvägen till Tyrus, där han hade affärer
att uträtta.
(Det kan möjligen överraska en mindre

orienterad nutidsläsare att Apollos hade
låtit döpa sig. Men dopet var obligatoriskt
för alla hedningar som ville gå över till
judendomen. Bland oss födda judar be­
gagnades det inte så mycket, men förekom
ibland, då någon greps av ånger över sina
synder, så att han inte kände sig stort
bättre än en hedning, och ville börja ett
nytt liv.)
I Tyrus såg jag på baksidan av ett
tempel en enkel minnestavla över de två­
tusen tappra borgare, som Alexander den
store hade låtit korsfästa i förargelsen
över de åtta månader han hade måst spilla
på stadens belägring.
Under resan från Tyrus till Antiokia
pratade jag mycket med Apollos, och vi
blev snart goda vänner. Han var några
år äldre än jag och förlovad med en
judinna i Alexandria, dit han nu var på väg
för att hålla bröllop. Han sade mig upp­
riktigt, att när han hade gått över till
judendomen så var det från början mest

för att kunna bli gift med den under­
sköna Rachel, som han var vansinnigt kär
i; men sedan han närmare hade lärt känna
vår religion satte han den verkligen på
allvar långt över sina grekiska landsmäns.
– Hur skall man kunna tro på Zeus
nuförtiden, sade han, då varje bildad per­
son vet att han i forntiden var en liten
sjörövarkung på Kreta? Där såg ju Euhe­
meros hans grav.
– Jaså, sade jag ganska förbluffad, har
han verkligen existerat? Då var han kanske
också i verkligheten lika vidlyftig i kär­
leksaffärer som det påstås?
– Det är en annan historia, sade Apol­
los. Förr i världen skulle ju alla kungar
och furstar och förnäma familjer här­
stamma från gudarna, och helst från Zeus
förstås. Det är därför Homeros och andra
gamla hovpoeter ha måst anstränga sin
fantasi med att skaffa honom en otrolig
massa älskarinnor.
Han berättade för övrigt att redan hans

far – som var död sedan några år –
hade övergivit grekernas gamla gudatro
och låtit inviga sig i Attismysterierna för
att bli delaktig av uppståndelse och evigt
liv.
Och när vi hade kommit till Antiokia
och arm i arm vandrade omkring i denna
praktfulla modärna storstad, förde Apollos
mig en dag till sin fars grav, på en stor
kyrkogård öster om staden. Gravstenen
pryddes av ett enkelt kors (solens och
uppståndelsens symbol, förklarade Apollos)
och inskriften förkunnade att den döde
hade avlidit i tron på sin frälsare, Herren
Attis.
Jag frågade Apollos om denna Attis, som
också kallades Adonis (det vill säga »her­
ren») också hade funnits till i verklig­
heten, liksom Zeus. Det visste han ingen­
ting om, men höll det för ganska troligt.
Apollos lade en krans på graven. Och
medan vi gingo tillbaka in till staden, sade
han:

– Det har glatt mig att höra att din far
är farisé. Ty jag vet ju att fariséerna
predika uppståndelse från de döda, och
jag kan inte nog förvåna mig över att
det lär finnas andra judiska rabbiner och
skriftlärda som förneka själens odödlighet
och som stödja sin mening med att det
inte står något om den saken i de heliga
skrifterna. Själv är jag naturligtvis ännu
inte mycket bevandrad i dem, fast jag har
tillbragt många dagar i Kungl. Biblioteket
i Alexandria med att läsa dem, på grekiska
förstås; men jag måste tyvärr medge att
jag inte i dem har kunnat finna något
stöd för mitt odödlighetshopp. Tvärtom
fann jag en dag dessa ord i en av de
skrifter som den vise kung Salomo har
författat: »Det går människors barn så­
som fänaden; som fänaden dör, så dö
ock de; de hava alla samma slags själ.
Ja, människorna hava intet framför fäna­
den, ty allt är fåfänglighet.» – Vilken
tröstlös lära! Vad jag beklagar den stac­

kars kung Salomo i all hans storhet och
prakt och vishet!
Mina farbröders affärer i Antiokia höllo
oss kvar i staden i flera veckor. Saken var
den, att min farbror Simon, guldsmeden,
hade spårat upp en samling av ofantligt
dyrbara skulpterade smycken, juveler, ädel­
stenar och kaméer, som påstods ha till­
hört ingen mindre än drottning Monima av
Pontos, Mitradates den stores älsklings­
gemål, på sin tid världens skönaste, kvic­
kaste och mest beundrade kvinna. Om far­
bror Simon kunde komma över dessa skat­
ter till skapligt pris, var han på förhand
säker på att finna köpare till dem i den
högsta romerska aristokratien. Men det var
en stor affär, och därför hade han enga­
gerat sina bröder som medintressenter. En
fenicisk guldsmed i Antiokia, farbror Si­
mons bästa affärsförbindelse där på plat­
sen, hade givit honom en vink om saken
och var själv med i affären. Skatten fanns
i ett enskilt hus, hos en förnäm äldre

dam, av en släkt som på sin tid hade varit
nära knuten till drottning Monimas hov.
Denna dam, som levde i ganska blyg­
samma omständigheter, var naturligtvis
bara mellanhand i affären; vem skatten
egentligen tillhörde fick jag aldrig veta,
eller också har jag glömt det.
Då affären äntligen var ordnad och skat­
ten bragt i säkerhet ombord på skutan,
lade vi ut och styrde söder ut, direkt till
Alexandria. Det var i början av maj, och
vädret var härligt. Vi intog våra måltider
på däck under ett soltält med purpurstrim­
mor, och oftast brukade vi sitta (eller
ligga) kvar där uppe vid en flaska vin
eller två (nej, det var förstås inte några
flaskor, utan stora lerkrus) och prata om
ditt och datt. Inte minst hovskvaller från
Rom. Kejsaren hade folkskygg och män­
niskofientlig dragit sig tillbaka till sitt
slott på Capri, där han (som man trodde)
satt längst inne i en mörk grotta och
styrde världen med hemliga trollkonster.

Men farbror Simon trodde snarare att han
satt och söp i grottan; redan i hans yngre
år kallade soldaterna honom Biberius, det
vill säga fylltratt, i stället för Tiberius.
Mina farbröder viskade för resten också
i förtäckta antydningar, som de trodde att
jag inte förstod, om andra saker som Ti­
berius hade för sig i den där grottan. Men
jag tyckte nästan synd om kejsarn då far­
bror Simon citerade början på ett brev,
som han påstods ha skrivit till senaten och
som farbror Simon sade cirkulerade i av­
skrifter i Rom: »Vad jag skall skriva till
Er, församlade fäder, eller hur jag skall
skriva, eller vad jag inte skall skriva
– må helvetet uppsluka mig om jag det
vet!»
– Ack ja, herregud, sade farbror Efraim,
hur skall det gå med oss alla, när värl­
den regeras på det viset!
– Det är världens sista tid, sade farbror
Naftali. Hemma i Marseille finns det en
kaldeisk astrolog, som har spått att solen

skall falla ner mitt på Forum i Rom den
21 september. Inte för att jag tror det,
men man kan sannerligen vänta sig vad
som helst nuförtiden! Annat var det i gamla
kejsarns tid!
Och mina farbröder erinrade sig med
rörelse den gode gamle kejsar Augustus,
som nu hade varit död i tio år och efter
de trovärdigaste vittnesbörd farit upp till
himlen. Han hade varit utpräglat jude­
vänlig, liksom Julius Cæsar före honom,
och till och med visat Israels gud den
artigheten att skicka dyrbara presenter till
Jerusalems tempel.
– Dja! sade farbror Efraim, om det
nu inte snarare var av artighet mot hans
högt värderade affärsvän kung Herodes!
Jag hade under hela resan stort nöje av
mina farbröders lärorika samtal – lärorika
för mig, som bara var en pojke från ett
avlägset Kråkvinkel.
Vi unga – kusin Jona, Apollos och jag
– pratade förstås också en hel del med

varandra. Jona, som hade studerat mate­
matik och astronomi, förklarade för mig
hur det förhöll sig med solen och månen.
En professor i Alexandria – vad han hette
har jag glömt – hade räknat ut (efter
vilken metod, det begrep jag inte riktigt)
att avståndet från jorden till solen är nit­
ton gånger så stort som avståndet från
jorden till månen, och eftersom solen och
månen se ut att vara lika stora, måste
alltså solen vara nitton gånger så stor som
månen!
– Nej, hör du Jona, sade hans far, vad
är det för skepparhistorier du står där och
smäcker i ungdomen! Att solen skulle vara
nitton gånger så stor som månen, fast
vilken kamel som helst kan se att de är
lika stora!
– Hur långt det är till solen och månen,
sade farbror Simon, det vet bara Den Högt­
lovade, som har skapat dem och satt dem
på fästet att lysa för oss!


Aristarkos från Samos. (Sättarens anm.)


Men farbror Efraim, som var en studerad
karl och hade många lärda verk bland sina
förlagsartiklar, sade att en blind, som är
invigd i matematikens hemligheter, ibland
kan se längre än en annan med sina två
ögon.
I början av resan hade det blåst en
svag sydlig vind. Men när vi hade kommit
ett stycke förbi Cypern, blåste det upp en
frisk nordostlig bris, så att vi fick medvind
och kunde hissa segel, och sen gick det
undan med en otrolig fart! Och en kväll,
kort efter solnedgången, skrek utkiken från
sin plats borta i stäven:
– Faros i sikte!
Vi skyndade alla för över. Längst nere i
horisonten kunde man skönja en liten röd
stjärna med matt och töcknigt ljus. Det
var världens åttonde underverk, Alexandrias
fyr!
Apollos reciterade lågt, som för sig
själv, några vers som föllo honom i minnet:

Ute i vågiga havet en ö det ligger, ett stycke
framför Aigyptos land – och denna benämner man
Faros –
skild därifrån så långt, som en rymlig galeja på
dagen
segla förmår, när en susande vind bakefter den
blåser.
Där är bekvämlig hamn, från vilken de snälla galejor
lägga i havet ut, när drickesvatten de hämtat.

– Det där har Homeros fått om bak­
foten, sade farbror Efraim, eller också har
slammet från Nilen fyllt ut ett ordentligt
stycke sedan hans tid. Nuförtiden är det
gudskelov inte någon dagsresa från Faros
in till kusten. Molon, som för från ön
till staden, är ju bara sju stadier lång,
och man går den bekvämt på en kvarts
timme.
Den lilla matta röda stjärnan i hori­
sonten blev så småningom allt större och
klarare och överstrålade snart de riktiga
stjärnorna. Och redan efter några timmar
styrde vi in i Alexandrias hamn.



IV.

Människorna i Alexandria tycktes mig
oräkneliga som sanden i havet och stjär­
norna på himmelen, och jag vet inte heller
om det fanns någon som försökte räkna
dem. I ett gammalt tyskt konversations­
lexikon, som jag har, står det att staden
på den tiden hade 600,000 invånare. Ja,
det vill jag tro, och litet till! (Men hur
man har burit sig åt med att räkna dem
så långt efteråt, det må fanken veta. Har
man räknat dödskallarna i jorden?)
Vi judar utgjorde minst en tredjedel av
stadens befolkning. De flesta voro förstås
fattiga, men flitiga och sparsamma; många
voro välbärgade eller förmögna, som far­
bror Efraim, och några kolossalt rika. Den

rikaste hette Alexander och var general­
tulldirektör. (Det vill säga, han var inte
ämbetsman, som en svensk generaldirektör,
utan huvudman för ett konsortium av fi­
nansmän, som arrenderade tullarna. Denna
affärsbransch stod som bekant inte i högt
anseende bland fromma judar, men för
Alexander, som hade låtit smycka nio av
portarna till Jerusalems tempel med guld
och silver, gjorde man ett undantag.)
Alexander hörde till farbror Efraims um­
gängesvänner, så jag var många gånger
tillsammans både med honom och hans
bror Filon, som var en mycket ansedd
professor i filosofi och som under flera
år var min lärare. Visserligen tyckte enkelt
och gammaldags folk att han hade blan­
dat upp sin judiska barnatro med alldeles
för mycket nymodärn och obegriplig pla­
tonsk filosofi, men den studerande ung­
domen beundrade honom varmt, och det
kom nästan lika många greker som judar
till hans föreläsningar.

För resten var det naturligtvis grekerna
som dominerade i staden. De romare, som
funnos där – mest ämbetsmän och mili­
tärer – satte en ära i att tala grekiska och
skilde sig inte heller i övrigt mycket från
grekerna. Egypterna såg man inte mycket
till. De hade blivit undanskuffade till ett
hörn längst bort i sydväst och förde där
en obemärkt tillvaro, utom prästerna, som
alltjämt stodo i högt anseende.
(Greker och romare hade på den tiden
samma veneration för »Egyptens visdom»
som en mängd tokiga engelsmän och ameri­
kaner nuförtiden, mest fruntimmer förstås,
ha för »indiernas hemliga visdom».)
Mina studier gingo naturligtvis först och
främst ut på att lära mig grekiska –
riktig grekiska, som den skrevs och talades
av den bildade världen, inte den pidgin­
grekiska som talades i orienten, också
hemma i Galiléen av ungefär halva befolk­
ningen, och som jag kunde från barndomen.
Jag fick också lära mig latin, ty farbror

Efraim ansåg, att en ung man som ville
göra sin lycka i världen borde känna det
språk som talades av världens herrar. Se­
nare fick jag, som jag redan har nämnt,
följa Filons föreläsningar i filosofi. De
intresserade mig mycket, och jag inbillade
mig att jag begrep dem. Det går så lätt i
den åldern!
För övrigt sysselsatte farbror Efraim
mig också på sitt kontor, där mitt arbete
huvudsakligen bestod i att kollationera av­
skrifter, men där jag för övrigt fick till­
fälle att sätta mig in i alla grenar av den
stora verksamheten. Affärens största förlags­
artiklar voro våra heliga skrifter i grekisk
översättning, som det fanns stor marknad
för bland den mängd av judar i Alexan­
dria och hela världen, som inte kunde
ett ord hebreiska, och för resten också
bland greker och till och med romare.
(I västerlandet hade man mer och mer
tröttnat på sina gamla gudar, och i stället
hade de orientaliska religionerna kommit

på modet.) Men böcker var en mycket
dyr vara på den tiden, och fullständiga
samlingar av »Skrifterna» utfördes nästan
aldrig annat än på beställning från en
eller annan synagoga; annars såldes varje
särskild skrift för sig, och efterfrågan på
dem var naturligtvis mycket olika. Jobs
bok och Predikaren hörde till dem som
såldes mest, ofta tillsammans med pole­
miska motskrifter, som fördes in i samma
bokrulle och som på det viset ha kommit
med i den bok som nuförtiden kallas bi­
beln. Den lilla boken om profeten Jonas
äventyr var en omtyckt förströelseläsning.
Men allra mest såldes och efterfrågades
en liten skrift som kallades »Daniels uppen­
barelse», ett utdrag ur en av de större
profetböckerna vari det siades om den nu­
varande världsålderns snart förestående slut
och om en Messias som kallades Män­
niskosonen, som skulle komma farande
på himmelens skyar med stor makt och här­
lighet, nedslå hedningarna och skänka

Israels folk herraväldet över jorden för
eviga tider. På grund av den stora efter­
frågan kunde vi sälja den lilla skriften
mycket billigt.
Det var för övrigt en särskild egendom­
lighet med denna skrift, som förtjänar att
beaktas. Medan början och slutet av Da­
niels bok, varur den var hämtad, voro
skrivna på hebreiska liksom våra övriga
heliga skrifter, så var däremot mellan­
partiet (och dit hörde den uppenbarelse
som handlade om »Människosonen») skrivet
på arameiska. Och det gjorde att ingen
annan av våra heliga skrifter var så all­
mänt känd och läst i alla lager av det
judiska folket som den, inte minst i Pale­
stina, där den lästes på originalspråket.
De övriga skrifterna kände man i allmänhet
mest genom rabbinernas utläggningar, men
»Daniels uppenbarelse» hade snart sagt
varje jude själv läst, och de som inte
kunde läsa hade hört den läsas upp av
andra.

Utom våra heliga skrifter omfattade far­
bror Efraims förlagsverksamhet snart sagt
alla grenar av litteraturen, från de all­
varligaste vetenskapliga arbeten till för­
fattarinnan Elephantis högst ekivoka råd
och anvisningar för älskande, små hand­
böcker i drömtydning och astrologi och
till och med kokböcker.
Som jag redan har nämnt, hade de orien­
taliska religionerna kommit starkt på mo­
det bland grekerna och till och med bland
romarna. Då en hedning blev andligt sin­
nad – »pneumatisk», som det kallades –
började han inte med brinnande andakt
anropa Zeus eller någon annan av sina
gamla gudar utan vände sig i stället till
Isiskulten, Attismysterierna eller Mithra­
religionen. Också den judiska missionsverk­
samheten hade stor framgång, men den
hade dock, såvitt jag kunde finna, sett
sina bästa dagar. Vår religion kunde ju
inte lova något bestämt angående upp­
ståndelse och evigt liv och hade därför

redan börjat bli efter i konkurrensen. Vi
judar hade inte, som Mithrareligionen, nå­
gon helig måltid, där de troende under
form av bröd och vin fingo äta gudens
kött och blod för att därigenom bli del­
aktiga av hans odödlighet. Vi hade inte
heller, som Isis- och Attisreligionerna, nå­
gon död och uppstånden gud, vars död
begräts med hjärtskärande jämmer och
klagolåt och vars uppståndelse på tredje
dagen efter hälsades med himmelstormande
jubel. Och inte hade vi heller någon kvinn­
lig gudomlighet och några undergörande
madonnabilder av Isis med det lilla Horus­
barnet vid sitt bröst, som de troende, i
synnerhet fruntimmerna, kunde vända sig
till med alla sina stora och små bekym­
mer. Vi hade kort sagt inte följt med vår
tid. Vi hade ju inte ens ett ordentligt
helvete att skrämma med. »Saliga äro de
som tro, men alla andra skola brinna i
den eviga elden!» hörde jag en lång tid
en ryktbar profet (jag minns inte vilken

religion han agiterade för) skräna på alla
gator och torg i Alexandria. Så kraftiga
övertalningsmedel hade inte våra rabbiner
till sitt förfogande.

*

Apollos, min reskamrat och goda vän,
firade kort efter vår ankomst till Alexan­
dria sitt bröllop med den sköna Rachel,
som för resten var en systerdotter till
Alexander och Filon, och jag var med på
bröllopet, som firades efter gammal judisk
sed med sånger och danslekar ur Salomos
höga visa. Från bröllopsmiddagen minns
jag ännu ett stort silverfat med kolossala
kejsarhumrar, en läckerhet som jag aldrig
hade smakat förr och som jag i min
oskuld trodde var förbjuden för oss judar,
eftersom den väl måste räknas till »allt
det i sjöar och strömmar, som icke har
fenor och fjäll». Men i Alexandria tog
man det inte så noga med sådana baga­

teller som hemma i Palestina, och farbror
Efraim lugnade mina religiösa betänklig­
heter:
– Moses skulle aldrig ha förbjudit oss
att äta hummer, om han bara en enda
gång hade smakat det själv. Och för resten,
har inte hummern fjäll? Se på de här
skalen, det måtte väl vara fjäll som heter
duga! Nog är jag en rättrogen jude, men
det skall vara måtta med allting!
Med teatrar och andra offentliga nöjen
förhöll det sig ungefär på samma sätt
som med hummer: det ansågs inte pas­
sande för fromma och rättrogna judar att
gå i cirkus och på teatern, men det hände
nog att man gjorde det ändå! Apollos
och jag voro i det fallet inga sällsynta
undantag; vi roade oss ganska ordentligt.
Vi såg många komedier av Menandros, som
nu ha gått förlorade, och som visserligen
ansågs gammalmodiga men som man kunde
ha nöje av i alla fall, när de spelades
på världens främsta scen av de största

komedianter som nånsin ha funnits. De
gamla klassiska tragedierna hade jag
mindre nöje av, då jag tyvärr aldrig har
varit särdeles musikalisk. Man hade näm­
ligen lagt in en massa musik i dem, stora
bravurarior och liknande, så att de med
tiden hade blivit ett slags operor. Det
oaktat hade de svårt att klara sig i konkur­
rensen med lättsinniga pantomimer, prakt­
fulla utstyrselstycken, där man kunde få se
brinnande palats och stora bataljer och
elefanter som dansade på lina, och med
modärna farser, naturligtvis vådligt svin­
aktiga.
Och efter teatern – som alltid spelade
mitt på dagen, i strålande solsken – kunde
det hända att man åt en bättre middag
på en av världsstadens eleganta lyxrestau­
ranger, där egyptiska trollkarlar, neger­
atleter, magdanserskor och andra varieté­
artister underhöllo gästerna.
Och kärleken – den första kärleken!
Ack, jag skulle kunna fylla en hel bok

med minnena från mina glada studentår
i Alexandria! Men eftersom den här lilla
skriften ju egentligen skulle handla om
min obetydliga personliga bekantskap med
Jesus, som aldrig fick tillfälle att resa
till Alexandria, måste jag väl försöka fatta
mig kort.
Under de fem, sex år jag tillbragte i
världsstaden brevväxlade jag naturligtvis
regelbundet med min far, som höll mig
underrättad om tilldragelserna därhemma,
både i vår familj och i det allmänna. I
ett av sina brev meddelade min far, att den
romerska prokuratorn, som hade utnämnt
min morbror Josef till överstepräst och
som vi därför nästan hade fattat ett slags
sympati för, hade fått sitt avsked och efter­
trätts av en viss Pontius med tillnamnet
Pilatus, som ingen människa hade hört
talas om. (Farbror Efraim hade visser­
ligen hört att Pontierna var en urgammal
och högförnäm men alldeles utfattig pa­
tricierätt, och om den nya prokuratorn

hörde till den, kunde man alltså vänta sig
utpressningar och rofferier i stor stil. Men
han kunde ju också vara en uppkomling,
och det var inte en bit bättre!)
I ett annat brev – det sista jag fick
från honom under min vistelse i Alexandria
– skrev min far, som dock ännu långt­
ifrån var någon gammal man, att hans
hälsa på ett par år hade lämnat mycket
övrigt att önska, och att han kände sin
lifskraft sina ut. Då jag läste detta, brast
jag i häftig gråt, och det beslöts genast
att jag skulle resa hem.
Och i slutet av sitt brev skrev min
far:
»Här i Galiléen uppträder nu en ny
’barabba’, och kan du gissa vem det är?
Jo, det är ingen annan än den där Jesus,
muraren Josefs son, som du nog kommer
ihåg, din vän Simons äldsta bror.»
(»Barabba», det vill säga »fadersson»,
var ett öknamn som vi rättrogna judar bru­

kade använda om de falska messiasar, som
läto kalla sig »Guds son» och med respekt­
lös familiaritet talade om Den Allrahögste
som sin fader.)



V.

Det är då som fanken – aldrig kan
man få vara i fred! Just som jag skall
resa från Alexandria hem till Galiléen,
kommer Kasper och skäller ut mig för att
jag i flera dar har låtit honom sitta ensam
på Sjöormen.
(Jag har visst redan i första kapitlet
nämnt något om vinstugan »Store Sö­
slange». Med vinstuga menas i Köpenhamn
ett ställe där viskyn är litet billigare än
på de stora kaféerna.)
– Hur är det med dig, Jägerstam? frå­
gade Kasper. Skriver du? Du är väl
inte allvarligt sjuk?
– Jag skriver på mina memoarer, upp­
lyste jag.

– Och jag som trodde du var analfabet!
Det tyckte jag just särskilt om dig för.
Jag kan inte med folk som skriver.
(Kasper skriver själv ibland, humoresker
och annat krafs, när han inte är upplagd
för att måla. Men han tycker inte om kon­
kurrenter.)
Nå, det var en vacker septemberdag,
jag förbarmade mig över Kasper och gick
med honom till Sjöormen. Klockan var fem,
det är middagstid på det stället, och loka­
len doftade av sköldpadda (den danska
nationalrätten, som lagas av kalvhuvud)
gullasch, lappskoj och pytt i panna. Vi nic­
kade åt värden, Salomonsen, åt kassör Iver­
sen från sjuk- och begravningskassan »Frem­
tids Haab», som satt vid sin sköldpadda,
och åt kyparen Alexandersen, som kom
med vår visky. Kasper hade stora nyheter.
Han hade varit i Tivoli kvällen förut med
två damer, fröken Irma Jensen (från Vaske­
riet Vasko de Gama) och hennes väninna
fröken Oda Hansen (från äggaffären Co­

lumbus). Men jag är en diskret man, och
vad Kasper berättade mig skall jag inte
föra vidare. (Kasper har varit gift några
gånger, men för tillfället har han ingen
hustru.)
För resten pratade vi om ett och annat,
bland annat om religionen. Kasper har på
sista tiden blivit »pneumatisk», som det
hette i Alexandria på min tid, det vill
säga »andlig» eller »andligt sinnad». Jag
hade egentligen inte trott att det låg för
honom, men det lär ju gå en stark reli­
giös strömning genom tiden, och Kasper
har alltid varit väldigt noga med att följa
med sin tid. Att vara omodärn, det är det
jäkligaste han kan tänka sig.
(Vad mig själv angår måste jag bekänna,
så gott först som sist, att jag inte är
gudfruktigare än folket är mest. Förra
gången var jag en rättrogen jude, men
med måtta och förstånd, liksom far­
bror Efraim. Och i min nuvarande exi­
stens är jag naturligtvis en kristen män­

niska, döpt och konfirmerad i kungl.
svenska statsreligionen, bägge delarna av
salig komminister Leopold i Jakob, som
sedan drack brorskål med mig en kväll
på Tre Remmare, där han var inackor­
derad i toddy på gamla dar. Men till hela
min natur har jag nog alltid varit vad
man kallar ett världens barn.)
När vi kom tillbaka från Sjöormen tit­
tade vi in till Josef Marin. Då han expe­
dierar i sin butik, är han alltid klädd
i en gammal för detta dubbelknäppt bon­
jour – »diplomat», som dansken säger –
– från l’ancien régime, det vill säga tiden
före kriget, utan knappar och med en segel­
garnståt om livet. Men när han går ut i stan
är han alltid ordentligt klädd. Som vi satt
där och pratade, kom det en ung student in
och frågade efter en bok. Det var unga
Kristensen, en systerson till kassör Iversen
i Fremtids Haab; han studerar till präst,
och boken, som han frågade efter, var ett
grekiskt lexikon till Nya testamentet.

– Joho, herr Kristensen, det kan jag
verkligen stå till tjänst med, sade Josef
Marin. »Lexicon græco-latinum in libros no­
vi testamenti». Av Carolus Ludovicus Wili­
baldus Grimm, teologie och filosofie dok­
tor, professor vid universitetet i Jena, stor­
hertigligt sachsiskt geheime-konsistorialråd,
riddare av Vita falken och Ernestinska
husorden, tredje genomsedda och tillökade
upplagan, Leipzig 1888. Hela den här ram­
san står på latin, förstås. – Duger den?
Det är ett förträffligt arbete, som gene­
rationer av teologer i Tyskland, Skandi­
navien och Holland ha hämtat visdom ur.
Jag säljer det ogärna; jag begagnar det
nämligen själv ibland, som förströelse­
lektyr. Men var så god, tio kronor! – Men
det måste i vissa fall begagnas med kritik.
– Hur så, frågade unga Kristensen, är
det föråldrat?
– Inte mer än att det mycket väl kan
användas, men man måste ha litet förstånd
själv också! Låt oss slå upp till exempel

– ja, vad ska vi hitta på? – jo, till
exempel Barabbas. Men apropå – vad
tror vännen Kasper att den där Barabbas
var för en gynnare?
– Barabbas, sade Kasper, det var ju den
botfärdiga rövarn?
– Det ante mig! Precis som jag vän­
tade! Tack ska du ha, bror Kasper! Men
låt oss nu se vad Grimm har att säga.
Först och främst upplyser han att ordet
är arameiskt och betyder »filius pa­
tris», »fadersson». Det är riktigt. Vidare:
»latro captivus», en fången rövare. Det
är galet! Det är ett skamligt förtal! Barab­
bas var alls inte någon rövare; det blev
han först långt efter sin död, i det fjärde
evangeliet. I Markusevangeliet, som är det
äldsta av dem vi ha i behåll, är han en
ganska hederlig karl, som har blivit fängs­
lad som deltagare i ett upplopp eller upp­
ror – grekiskan har samma ord för bägge
delarna. »Fängslad jämte de upproriska,
som under upproret hade begått dråp.» –

»Upproret» står i bestämd form och om­
talas som en välbekant sak, så att man
måste förmoda att det ursprungliga Markus­
evangeliet redan på ett föregående ställe,
som sedan har råkat komma bort, har be­
rättat något om det. – Lukas har ungefär
samma notis som Markus. Matteus har
ingenting annat att säga om Barabbas än
att han var en »märklig» eller »ryktbar»
fånge. Det är ju inte mycket, men det låter
oss i alla fall ana att han inte har varit
någon biperson i det där upploppet, utan
snarare anstiftaren eller huvudmannen. Vad
kan det nu egentligen ha varit för ett
slags upplopp? Eftersom det var kort före
påsken, då Jerusalem var översvämmat av
en otrolig massa fromma och fanatiska
judar från alla världens hörn, och eftersom
det just den påsken enligt evangelierna
uppträdde en ny Messias – nämligen
Jesus – kan man nog hålla hundra mot
ett på att det där upploppet torde vara
att hänföra till »messianska oroligheter».

Att en ny Messias skulle kunna uppträda
i Jerusalem kort före en påskhögtid utan
att förorsaka oroligheter är naturligtvis
helt enkelt otänkbart.
»Barabbas», »faderssonen», har tydligen
varit ett binamn eller öknamn, så myc­
ket mer som Markus uttryckligen skriver
»den så kallade Barabbas». Vad hette han
då egentligen? Jo, den frågan kan den
hederliga Grimm ge oss svar på. Han hette
Jesus! Grimm upplyser nämligen, att i de
handskrifter av Matteusevangeliet som Ori­
genes omtalar i första hälften av tredje
århundradet – och enligt »några andra
vittnesbörd» – har det stått »Jesus Ba­
rabbas».
Vad skriade alltså judarna, när de tiggde
Pilatus om att han skulle släppa Barab­
bas lös? Jo, så här skriade de: »Giv
oss Jesus faderssonen lös!»
Unga Kristensen såg litet perplex ut.
– Det där låter verkligen besynnerligt,
sade han. Hur skall man förklara det?

– Ja, herr Kristensen, fråga inte mig
om det! Jag vet inte mer om den saken
än vad vem som helst kan läsa sig till i
evangelierna och i det här gamla lexikonet,
som otaliga årgångar av teologie stude­
rande ha använt. Fråga er lärare, pro­
fessorn i exegetik! Fråga herr professor
Oskar Andersen! Han är ju riksdagsman
också, så han bör vara styv i kompro­
misser!
Unga Kristensen glömde att pruta på
lexikonet. Han fiskade upp en tia och
försvann med sin skatt.
– Det var fan! sade Kasper. Aldrig
hade jag kunnat tänka mig att du var
en så överlägset styv säljare, Marin! I
Amerika skulle du ha blivit miljardör!



VI.

Det var ett herrans väder med regn och
blåst, då jag en dag mitt i vintern in­
skeppade mig från Alexandria. En usel
båt var det också, och en otrevlig resa på
alla vis. Men fram kom jag då äntligen,
och den första bekant jag mötte, när jag
steg i land i Cæsarea, var min gamla barn­
domsvän Simon, Jesus yngsta bror, som
hade ett jobb vid det nya tullhusbygget
i hamnen. (Han var murare liksom fadern.)
Jag inbjöd honom att dela min enkla
frukost på närmaste värdshus, och där satt
vi och pratade en timmes tid. Åtskilligt
nytt fick jag höra. Hans far, gubben Josef,
hade dött för ett par år sen. Johannes
döparen (en väckelsepredikant, som min

far hade skrivit ett och annat om i sina
brev till mig) hade blivit fängslad av lands­
fursten, Antipas, som fruktade att han av
sitt stora anhang bland folket kunde låta
fresta sig till att bli en Messias och ställa
till uppror, och satt inburad i ett litet
kastell som hette Makarunt, på andra sidan
Jordan. Det påstods för resten att han
redan hade blivit dödad. Antipas var en
herre som tyckte det var bättre att stämma
i bäcken än i ån! (I det fallet bråddes
han på sin far, men annars var han en
stor gyckelbock.) Simon var också ganska
orolig för sin bror Jesus, som hade hört
till döparens ivrigaste anhängare.
– Jesus trodde ett tag att döparen verk­
ligen var Messias, sade Simon. Han vär­
vade massor av anhängare åt honom här i
Galiléen. (Döparen själv hade mest sitt
tillhåll i Peréen, på andra sidan Jordan,
som också hörde till Antipas furstendöme.)
Men nu tror han att döparen var Elias;
och sedan Johannes blev fängslad, har en

stor mängd av hans anhängare slutit sig
till Jesus och se upp till honom som den
som skall göra’t och som profeterna ha
spått om. Gud vet hur det skall sluta!
– Tror han själv att han är Messias?
frågade jag.
– Ts! sade Simon, det är väl ingen som
hör oss?
Värdshusvärden var inte inne för till­
fället, och vi var ensamma i rummet.
– Om han tror att han är Messias?
viskade Simon. Jo, jag är rädd för det!
Han har börjat kalla sig »människosonen»,
och vad han menar med det, det kan ju
vem som helst begripa. Vem har inte läst
»Daniels uppenbarelse»! Mamma tror för
resten att han inte är riktigt klok, och
litet besynnerlig har han ju alltid varit.
Han har liksom ingen ro över sig och
flackar omkring överallt. För ett par år
sen var det så gott som avgjort att han
skulle gifta sig med änkan efter en ganska
förmögen publikan i Tiberias – kvinnorna

ha ju alltid varit tokiga i honom. Men så
gav han sig ut på vandring och lät inte
höra av sig på ett par månader, och sen
blev det ingenting av. Hon tog en annan.
Men jag kan nu inte låta bli att beundra
honom i alla fall. En väldig predikargåva
har han, det kan ingen neka till, och vad
det angår att driva ut djävlar och bota
sjuka, så har han knappast sin överman,
fast konkurrensen är svår.
Simon var en pigg och vaken ung man
som det var roligt att prata med. Men nu
kom värdshusvärden in och jag skulle ju
hem till Tiberias. Simon, som var bekant
med värden, presenterade mig som son till
rabbi Jona i Tiberias, varefter jag utan
svårighet fick hyra en åsninna. Och efter
en kort promenad i staden, varunder jag
bland annat lade märke till ett par nya
kyrkor – ett Attistempel och ett Isis­
kapell med en madonna över portalen –
satte jag mig upp på min lilla Rosinante
och skumpade hemåt.



VII.

Mina föräldrars och syskons och min
egen rörelse vid återseendet kan vi ju
hoppa över. Men ack, vad min kära lilla
mamma hade blivit liten! Också min far
tyckte jag mig minnas från min barndom
som en större och ståtligare man, och till
och med Jerusalems tempel av silver, som
stod för mitt minne som en väldig prakt­
pjäs, tycktes mig ha krympt ihop.
Min fars hälsa hade emellertid bättrat
sig betydligt, och han kunde alltjämt sköta
sitt stora arbete som förut – ledningen av
synagogan, undervisningen och skrädderiet.
Det sista hjälpte jag för resten också till
med, liksom ett par av mina bröder, men
den lärda banan hade jag ingen fallenhet för.

Naturligtvis talade vi också om Jesus,
och jag frågade bland annat min far, om
Jesus verkligen kallade sig Guds son.
– Det har jag inte hört något direkt
om, svarade min far. Men att han anses
för Messias av sina anhängare, det är sä­
kert nog, och för folket här i Galiléen,
och i Samarien likaså, är ju »Guds son»
och »Messias» samma sak. Han lär kalla
sig »människosonen», varav du kan förstå
att den stackars mannen, som så många
andra, har blivit virrig i huvudet av »Da­
niels uppenbarelse». Jag har aldrig förstått,
och det har ingen annan heller, varför pro­
feten skrev just det partiet av sin bok
på arameiska, som vem som helst kan
förstå, medan början och slutet av boken
är på hebreiska. Men en olycka var det!
»Daniels uppenbarelse» är sannerligen inte
någon läsning för vem som helst.
Jag tror för resten inte, fortsatte min far,
att profeten Daniel med »människosonen»
har tänkt på Messias. Snarare tror jag att

han har menat en allegori eller personi­
fikation av Israels heliga folk. Men bland
olärt folk är det nu en gång den allmänna
tron, att hans profetia avser Messias, och
så har naturligtvis också Jesus fattat den.
Min far var, liksom fariséerna i all­
mänhet, ganska likgiltig för Israels för­
lorade nationella självständighet och mot­
ståndare till alla messianska rörelser, som
efter vad erfarenheten hade visat bara
förde till blodsutgjutelse och olyckor. Som
fromma och rättrogna judar väntade visser­
ligen också fariséerna Messias, men så att
säga mera teoretiskt och i en obestämd
framtid, och var gång det dök upp en
Messias som samlade anhängare och ställde
till oro mötte de honom med misstro. Det
okunniga och lättledda folket var mera
brinnande i tron och hyllade än den ena,
än den andra som Messias.
Galiléerna ansågo sig naturligtvis vara
lika goda judar som alla andra, men i
verkligheten voro de knappt judar mer än

till namnet. De hade blivit tvångsomvända
till judendomen på Mackabéernas tid, och
som man kan vänta i sådana fall var det
inte just mycket bevänt med deras ju­
diska rättrogenhet. För oss riktiga judar
var det en fullkomligt hädisk tanke att
Gud skulle kunna ha hustrur eller mä­
tresser och få barn med dem; men för
folket i Galiléen var sådant den natur­
ligaste sak i världen. Jag minns från min
barndom en frigiven slav vid namn Simon,
en för detta lakej vid Herodes den stores
hov; han hörde till de slavar som salig
kungen hade frigivit i sitt testamente. Han
var en fullkomligt bildskön och därtill
ovanligt stor och stark karl, och till på
köpet allt annat än dum. Mera behövdes
det inte för att en mängd enfaldigt folk
skulle tro att han var Guds son, och det
förde honom i olycka; han gjorde uppror
och miste huvudet.
Vi judar tänkte oss Messias som en män­
niska, född på vanligt sätt, men kallad och

utvald av Gud och utrustad med över­
naturliga krafter, så att han kunde trolla
hur mycket som helst, och framför allt
skulle han befria Israels folk och föra det
till seger över alla andra. Det hoppades
förstås också galiléerna, som i det fallet
voro lika goda judar som vi; de voro till
och med de mest glödande judiska patri­
oter, och deras landsända var en ständig
härd för messianska oroligheter. Men för
dem var det en självklar sak att Messias
skulle vara Guds son. Mindre kunde inte
göra’t.

*

Jesus brukade sällan och ogärna komma
till Tiberias, dels för att det var alltför
riskabelt för honom att uppehålla sig i
Antipas residensstad, dels för att han inte
hade många anhängare där. Han hade, som
jag visst redan har nämnt, haft sitt för­
äldrahem i en liten by i närheten av sta­
den, och där bodde ännu hans mor, änkan

Maria, och några av hans syskon. De
trodde inte på honom, och därför undvek
han helst att visa sig i hemorten.
Jag borde kanske också nämna, att jag
aldrig på den tiden hörde talas om någon
stad eller ens by med namnet Nazaret.
Med Nazaret eller Genezaret (det var två
former av samma namn) menade man dels
sjön, som var ungefär så stor som halva
Vättern, dels trakten däromkring, särskilt
sydvästra stranden, där Tiberias låg.
Vid den tiden då jag kom hem från
Alexandria hade Jesus tagit vinterkvarter i
Kapernaum, snett över sjön, där han bodde
hos en fiskare vid namn Simon. Denna Si­
mon, som nuförtiden kallas sankt Petter, bru­
kade ett par gånger i veckan ro in till Tibe­
rias för att sälja fisk, och en och annan gång
kunde det hända att Jesus följde med ho­
nom. Men han uppträdde aldrig offentligt i
Tiberias och gjorde inga »kraftgärningar»
där. – Simon var en karl som kunde tala
för sina varor. Såna fiskar som han fång­

ade fanns det inte maken till på kejsarens
bord! »Se bara så han lever!» Och så
gav han fisken ett litet tjyvnyp så den
sprattlade av bara fan. Han skulle ha varit
i stånd att väcka upp sina fiskar från de
döda. För Jesus hade han blivit ett slags
impressario, och gud vet om han inte be­
traktade honom också som en stor och
sällsynt fisk han hade fångat!
Jag var från barndomen bekant med
Simon, som otaliga gånger hade sålt fisk
till min mor, och ibland hände det att
jag skolkade från skräddarverkstan och
följde med honom till Kapernaum för att
få se och höra Jesus. Under vägen be­
rättade han de märkvärdigaste saker för
mig om Jesus. Men jag kände ju Simon!
Jesus hade förändrat sig mycket sen jag
såg honom sist, men då var han ju ännu en
yngling och jag en liten pojke. Han hade
fått ett väldigt profetskägg, som flöt långt
ner på bröstet, och håret hade blivit tunt
över pannan fast han inte kunde vara myc­

ket över trettio år. Simon presenterade
mig för honom, men då han hörde att jag
var son till rabbi Jona i Tiberias, mul­
nade han och slöt sig inom sitt skal, och
något samtal kom inte i gång. Att jag
kunde hälsa från hans yngsta bror, som
jag nyligen hade träffat i Cæsarea, gjorde
inte något intryck på honom.
Flera gånger hörde jag honom predika,
en gång i synagogan – det var på en
sabbat – och ett par gånger på möten i
fria luften. Och jag måste ge hans bror
Simon rätt i att han var en ovanligt fängs­
lande predikant. Inte för att innehållet i
hans predikningar var så särskilt märk­
värdigt. Det gick ut på att man skulle vara
snäll och hygglig och rättskaffens, älska
sina ovänner och göra mot andra som man
ville att de skulle göra mot en själv –
kort sagt detsamma, som min far och
många andra rabbiner predikade. Men
ändå måste jag erkänna, att fast min far
var en lärd man och ett mönster för en

familjefar, så kunde han som predikant
inte jämföras med Jesus. Vad det egent­
ligen låg i är inte så gott att säga, men
han talade med en brinnande övertygelse
och en väldig kläm, så att det han sade
lät som nytt.
Han talade också gärna i liknelser, som
man ju för resten vet av evangelierna.
Också dem hade jag till största delen hört
förut, fast i litet annan form. Och ibland
kunde det rentav hända att han hade miss­
förstått en liknelse och berättade den all­
deles bakvänt, så att sensmoralen blev litet
konstig. Men sådana små missöden kan ju
en folklig predikant lätt råka ut för, och
det är väl sällan någon som märker det.
Men framför allt gick hans predikan ut
på att det var världens sista tid, att ytter­
sta domen stod för dörren och att himmel­
riket var nära. Visserligen var det inte så
lätt att förstå om han menade att världen
verkligen snart skulle gå under eller om
han tänkte sig ett slags kolossal världs­

revolution, som skulle genomföras med de
himmelska härskarornas hjälp och vari alla
ogudaktiga skulle förgås och fara ner till
helvetet, men de heliga och rättfärdiga
bland judarna under »människosonens» sty­
relse inleda en ny tidsålder. Men hur han
nu än menade, så mycket var i alla hän­
delser klart, att det skulle ske snart:
– Sannerligen, sannerligen, sade han,
många av dem som här stå skola icke
smaka döden förrän den dagen kommer!
(Ungefär detsamma hade också döparen
predikat, sade min far.)
Till sist ville också min far höra Jesus.
Vi var ett helt litet sällskap, däribland ett
par yngre rabbiner, som hyrde en skeppare
och for över till Kapernaum. Det var vis­
serligen på en sabbat, och vägen var be­
tydligt längre än en sabbatsresa, men min
far var ingen pedant, och ofta hörde jag
honom anföra rabbi Jochanans ord: »Det
är bättre att du gör din sabbat till vecko­
dag än att du faller andra till last.» Och

vår resa var ju för övrigt dikterad av
ett religiöst intresse.
Jag visade vårt lilla sällskap vägen till
den plats vid stranden, en bit utanför den
lilla staden, där jag visste att Jesus helst
brukade hålla sina friluftsmöten. Vi fann
honom omgiven av en skara trogna, mest
fiskare och annat småfolk, men bland dem
var också tullinspektoren på platsen, en
viss Levi. (Han var i tjänst hos det bolag
av publikaner, som arrenderade tullarna i
Galiléen, och hade skött sin tjänst så
nitiskt att han hade blivit en ganska för­
mögen karl.) En stor mängd kvinnor hade
också slutit sig till Jesus, däribland några
av ganska tvivelaktigt anseende, men också
ett par bättre fruntimmer. Jag kände till
och med igen en bekant till min mor, en
fru Johanna, gift med en av landsfurstens
godsförvaltare. Hon hade i många år varit
sjuklig och förgäves vänt sig till alla möj­
liga läkare, men Jesus hade botat henne,

och hon belönade honom med en gränslös
hängivenhet och stor frikostighet.
Då vi kom fram, tycktes Jesus just ha
botat ett par sjuka eller besatta, som lågo
på knä för honom och prisade honom som
»Guds son», en titulatur som Jesus dock
förbjöd dem att använda. (Det krävde ju
också den enklaste försiktighet.)
Min far hälsade vänligt på Jesus med
en handrörelse, och Jesus besvarade något
avmätt hans hälsning.
– Du ser, rabbi Jona, sade Jesus, att
jag tillåter mig att bota sjuka på sabbaten.
– Det gör du fullkomligt rätt i, Jesus,
svarade min far. Det skulle jag också
göra om jag hade fått den gåvan. Det
är sant som en av våra lärare har sagt:
»Sabbaten är given åt eder; I ären icke
givna åt sabbaten.»
Ett svagt bifallssorl mötte min fars ord.
De skriftlärda stodo i högt anseende, om
också deras inflytande på folktron inte var
så stort.

– Men låt inte oss störa dig, Jesus,
sade min far. Predika som du brukar!
Vi vill gärna höra dig.
Jesus började predika, men han måtte
inte ha varit riktigt disponerad den da­
gen. Det var kanske min fars och de
andra rabbinernas närvaro som gjorde att
han inte kunde tänka på något annat än
fariséerna och de skriftlärda, och följakt­
ligen talade han bara om dem. Han be­
skyllde dem för att gå i långa kläder,
vilket de obestridligen gjorde; för att vilja
bli ärade bland människorna och ligga
på de förnämsta platserna vid gästabuden.
Han berömde vänligt nog deras predik­
ningar (tacka för det, då det var från dem
han högg det mesta av sina egna!) men
han påstod att de inte levde som de lärde.
Ack ja, herregud, det kan nog hända att
det i det fallet var lite si och så med en
och annan predikant på den tiden! Han
kallade dem för skrymtare och vitmenade
gravar. Det tyckte jag var lite hårt. Inte

är man väl en skrymtare för att man pre­
dikar det rätta, fast man inte alltid är i
stånd att göra det själv! Jag hade verk­
ligen god lust att säga till honom: vi är
alla smålänningar för vår herre, Jesus, och
du med!
Till sist gick predikanten över till rena
personligheter och vände sig direkt mot
min far:
– Tror du inte jag kan läsa dina hem­
liga tankar? sade han. Vad tänkte du i
ditt hjärta, när du kom hit och såg mig
göra dessa stora kraftgärningar med sjuka
och besatta? Vill du att jag skall säga dig
det? Du sade till dig själv: »dessa stora
gärningar kan han blott göra med demo­
nen Beel-zebuls hjälp!» Men sannerligen,
sannerligen säger jag dig: alla synder som
du har begått i ditt liv kunna förlåtas dig,
blott icke denna! Aldrig kan den synden
förlåtas dig, varken i denna tidsåldern
eller i den som kommer! Ty den synden
är inte en synd mot Människosonen utan

en synd mot den helige ande, som bor i
honom!
– Nej, Jesus, svarade min far med all­
var och värdighet, du har alldeles inte
läst mina tankar. Mycket har jag syndat,
men den synd du talar om är jag alldeles
ur stånd att begå. Den demon, som du
nämnde och med vars namn jag inte vill
orena min mun, finns inte omtalad i våra
heliga skrifter. Jag tror följaktligen inte
att han existerar, och den tanken har
aldrig fallit mig in att vare sig du eller
någon annan skulle kunna bota sjuka med
hans hjälp. Snarare tror jag att han i
likhet med den Baal Zebub, som i våra
historiska skrifter omtalas som filistéernas
stadsgud i Ekron och som du kanske för­
växlar honom med, är en av de gamla
feniciska avgudar som ni galiléer alltjämt
hänger fast vid i era besvärjelser och troll­
domsramsor, fast ni ha degraderat dem
till demoner.
Dessa saktmodiga ord av min far för­

satte Jesus i fullkomligt raseri, så att han
började överösa pappa med de grövsta
otidigheter och kallade honom son av en
hynda, huggormars avföda och 777 gånger
svin.
Då jag hörde min hederliga och akt­
ningsvärda far tilltalas på det viset, blev
jag naturligtvis förbannad och ville flyga
på Jesus, men min far, som lyckligtvis var
klokare än jag, höll mig tillbaka. Mäng­
den började mumla och knorra ganska hot­
fullt. Och Jesus var för resten själv en
kraftig karl, som inte gick ur vägen för
ett nappatag.
Lyckligtvis kom i samma veva tullinspek­
torens piga rusande med bud om att maten
var serverad. Levi, tullinspektoren, skulle
nämligen just ha ett stort gästabud för
Jesus. Man kan förmoda att ingen farisé
eller skriftlärd fick hedersplatsen vid det
gästabudet, men att Jesus fick den själv
och att han skulle ha blivit ganska knott­
rig om någon annan hade fått den.



VIII.

Vännen Kasper blir mer och mer pneu­
matisk. I dag, när vi satt på Sjöormen,
anförtrodde han mig att han tänker måla
en altartavla och skänka den (för sin själs
salighets skull, och för reklamens) till en
liten bondkyrka på Svartsjölandet, där han
är född. Ack, vad tiderna förändras, och
vi med dem! Jag minns som i går en kväll
i Paris för några och tjugu år sen, när jag
nyss hade blivit bekant med honom och vi
gjorde vår entré på Maxime på det här
viset: Kasper tog av sig sin chapeau­
claque och satte den på huvudet på en
flintskallig kypare, som traskade före oss
med en stor bricka på vardera handen.
Kolossalt jubel! Jag var ganska känd förut

på lokalen, och fem minuter efter spe­
lade orkestern »Ur svenska hjärtans djup».
Senare på natten dirigerade Kasper zige­
narorkestern med de vansinnigaste abe­
kattestreger, som dansken säger, och fram­
på morronkröken fick han åka hem med
en av de stiligaste kokotterna. Hon hade
blivit kär i honom helt enkelt, och det
räckte i tre veckor! (Kasper kunde knappt
ett ord franska, men det gick lika bra för
det.)
Men nu var frågan den: vad skulle altar­
tavlan föreställa? Inte korsfästelsen; det
blev för dyrt att hyra tre busar till mo­
deller, och om man också kunde nöja sig
med en, så var det för dyrt och besvärligt
i alla fall. Det skulle vara något som Irma
Jensen kunde stå modell till. Men en ma­
donna var för banalt, och Kasper kan inte
med småbarn, ens på tavlor. Vad skulle
man hitta på?
Jag föreslog Susanna i badet.
– Ä, du kan väl begripa att det skall

vara ett bibliskt ämne, sade Kasper.
Susanna i badet, det är ju Bellman!
Jag inbillade mig verkligen att Bellman
hade tagit sköna Susanna från bibeln, men
jag är inte just så bibelsprängd, så jag
rådde honom att fråga Josef Marin, och
så tittade vi in till honom.
Marin gav mig rätt i att ämnet var
bibliskt, fast historien har blivit borttagen
ur de modärna biblarna.
– Vad fan är det du säger, sade Kasper,
ändrar dom i bibeln?
– Ja då, svarade Josef Marin, det har
dom alltid gjort, och det gör dom ännu. I
din fars bibel, om han hade någon, stod
det att Jesus svarade sin mor på bröllopet
i Kana, då hon ville att han skulle visa sig
på styva linan och trolla fram några bu­
teljer vin: »Kvinna, vad haver jag med
dig?» Men i den nyaste bibeln, »Gustav
V:s bibel», säger han, betydligt mera väl­
uppfostrat: »Låt mig vara, moder!»

– Men det är väl bara ett översättnings­
fel de ha rättat? förmodade Kasper.
– Nej, tvärtom, sade Josef Marin. Det
är ett nytt de ha satt dit, till de många
gamla.
Nu kom student Kristensen in. Han hade
tydligen något på hjärtat. Det låg triumf
i hans uppsyn.
– Nu har jag tagit reda på hur det
hänger ihop med Barabbas! sade han.
Och han talade om för oss hur det var
med den saken. Han hade frågat, visser­
ligen inte professorn i exegetik utan bara
en docent, men professorn skulle nog ha
givit samma besked. Så här var det:
Barabbas var son till en framstående
skriftlärd. På den tiden sade man av artig­
het »abba», fader, till en rabbin, liksom
man i Frankrike säger »herr abbé» till
en präst. Det är förklaringen på tillnamnet
Barabbas: son till en »abba», alltså »rab­
binsonen». Och när nu en framstående rab­

bin hade en son, som hade kommit på
avvägar och blivit tagen av polisen för
delaktighet i ett upplopp, var det ju helt
naturligt att prästerna och de skriftlärda
övertalade folket att be Pilatus om nåd
för honom. Och att han hette Jesus var
ingenting märkvärdigt; det var ett mycket
vanligt namn. En tjugu, trettio år senare
fanns det två överstepräster, den ena efter
den andra, som hette Jesus, och det är
mycket möjligt att den ena av dem inte var
någon annan än evangeliets »Barabbas».
– Tack, herr Kristensen, sade Marin,
hjärtligt tack! Det var verkligen roligt att
äntligen en gång få det där gamla myste­
riet uppklarat. Men sade herr docenten
ingenting om hur han har lyckats få veta
att den i övrigt okända Barabbas var son
till en skriftlärd?
– Nej, svarade Kristensen, det sa han
ingenting om ...
– Jag kan nästan tänka mig det, sade
Marin. Men det kan jag tala om för er,

om det roar er att höra. I en eller annan
gammal evangeliehandskrift, som dock inte
hör till de äldsta, står det »Barrabas» med
två r. Det är naturligtvis ett vanligt skriv­
fel. Men om nu den läsarten vore den
riktiga, skulle ordet kunna härledas från
arameiska bar-rabbân och betyda »rabbin­
sonen». På den tunna tråden har man spun­
nit hela den lilla nätta teologiska romanen,
som också jag fick mig inproppad en gång
i Uppsala för snart fyrtio år sen!
Kristensen såg ganska betänksam ut.
– För resten, fortfor Marin, finns det
också ett par andra sätt att lösa gåtan.
Förr i världen, då teologerna trodde på
Johannesevangeliet, ansågs det att Barab­
bas var en rövare, och uppgiften strider
ju inte direkt mot Markusevangeliet, efter­
som en rövare mycket väl kan delta i
ett uppror eller upplopp. Nåväl: rövaren
Barabbas var förmodligen son till en rykt­
bar rövarhövding; han trädde i sin fars
fotspår, han var sin pappa opp i dagen,

och det var därför han kallades Barabbas,
»faderns son». Vad tycker ni om det?
– Tja, sade unga Kristensen, jag vet
inte riktigt ...
– Ni tycker inte om den historien?
Det gör inte jag heller. Den är inte en
bit bättre än romanen om rabbinsonen, som
kom på avvägar och blev tagen av polisen
men som på gamla dar blev överstepräst
vid Jerusalems tempel ... Nej, det måste
tydligen ha varit något samband mellan
»Jesus Kristus» och »Jesus Barabbas». Och
för en enda gångs skull finns det verkligen
en källa som står utanför evangelierna och
den övriga fornkristna litteraturen och som
pekar åt samma håll. Hör nu på:
Herodes den store hade en sonson, det
vill säga han hade många, men en av dem
hette Herodes Agrippa. Denna Agrippa,
som av en eller annan grund hade blivit
fängslad och förd till Rom under Tiberius,
kom högt i gunst hos hans efterträdare
Caligula och fick av honom en del av

Palestina som furstendöme med titel av
kung. Det oaktat tycks han alls inte ha
varit någon föraktlig eller löjlig person.
Caligula hade fått höra att det inte fanns
någon gudabild i Jerusalems tempel och
beslöt att avhjälpa bristen genom att låta
ställa upp en staty av sig själv som Jupiter.
Agrippa satte oförskräckt sin nya värdighet
och sitt liv på spel genom att vid en
stor fest, som han i det syftet gav för Cali­
gula besvärja honom att avstå från det in­
fallet. Denna episod, som Josephus be­
rättar, var förmodligen obekant för judarna
i Alexandria, och för resten hade judarna
vid den tiden hunnit bli alldeles utledsna
vid hela den herodianska dynastien. Allt­
nog, judarna i Alexandria arrangerade ett
slags teaterföreställning, vars mening var
att håna den nybakade judakonungen som
»falsk Messias». Det är Filon som berättar
därom i en av sina skrifter, polemiken
»Mot Flaccus». Till den ändan fick man fatt
i en stackars tok, som kallades Karabas,

spökade ut honom som narrkonung med
papperskrona, svepte om honom en grov
matta som mantel, satte ett rör i hans
hand som spira, riktade parodiska suppliker
till honom och hälsade honom med det
syriska ordet marin, »herre», en speciell
Messiastitel, som också går igen hos Pau­
lus. Den stackars »Karabas» fick kort sagt
samma behandling som enligt evangeliet
kom den fångne Jesus till del i hans egen­
skap av »judarnas konung».
Man har naturligtvis för länge sen insett
att »Karabas» är ett avskrivarfel för »Ba­
rabbas». Och lika litet som i evangeliet har
det här varit fråga om mannens verkliga
namn utan om namnet på den roll, som
den stackars token »Karabas» tvangs att
spela: rollen som »falsk Messias».
»Barabbas» tycks alltså ha varit ett bland
judarna gängse öknamn, antingen på falska
messiasar och »gudasöner» i allmänhet eller
kanske på någon särskild representant för
typen.

Och nu tycker jag, herr Kristensen, att
ni borde gå till er docent och föreslå ho­
nom att ersätta den något föråldrade ro­
manen om »rabbinsonen» med till exempel
följande version:
Vid samma påsk i Jerusalem, då vår
herre Jesus Kristus, Guds son, blev kors­
fäst, uppträdde också en annan Messias –
en falsk Messias – som genom djävulens
illfundighet också hette Jesus. Eftersom
denna falska Messias, precis som den rik­
tiga, kallade sig Guds son och alltid ta­
lade om Gud som sin fader, hade han
fått öknamnet Barabbas. Och Pilatus, som
inte gärna kan förmodas ha varit expert
på falska och äkta messsiasarmessiasar, korsfäste vår
herre Jesus Kristus, men skojaren Barabbas
lät han löpa. Vad säger ni om det, herr
Kristensen?
Unga Kristensen föreföll litet distrait.
Saken var nämligen den att fröken Irma
Jensen just hade kommit in från Vaskeriet
Vasko de Gama med Josef Marins tvätt i

en liten korg, och hon tilldrog sig ögon­
blickligen student Kristensens livligaste in­
tresse. Och då Kristensen inte svarade på
Marins fråga, svarade fröken Irma Jensen
i stället.
– Jag tror ni talar om Jesus? Men han
har ju aldrig existerat! Det har jag läst
i Folkets Avis!



IX.

Efter min fars kontrovers med Jesus an­
gående demonen Beel-zebul måste jag av­
stå från alla vidare försök att följa den nya
profetens verksamhet på nära håll, och
jag tror knappt att någondera av oss för­
lorade något på det. För övrigt försvann
han snart för en tid från vår horisont.
Det hade kommit till landsfurstens känne­
dom att det bland hans närmaste anhäng­
are fanns åtskilliga zeloter, fanatiska mes­
sianer, som hade deltagit i Judas uppror
och som ansågo det för en dödssynd att
betala skatt, en åsikt som Herodes skarpt
ogillade. Min far, som hade förbindelser
med hovet och själv åtnjöt furstens fulla
aktning och förtroende, fick den uppfatt­

ningen att Antipas var allvarligt betänkt
på att fängsla Jesus och låta honom dela
Döparens öde. Och en dag, då Simon som
vanligt kom till oss för att sälja fisk, gick
min far själv ut på kökstrappan, talade
allvarligt med honom och rådde honom att
ge Jesus en vink om vad som var på bane.
Jesus försvann hastigt från Kapernaum.
Som vi sedan fick veta, begav han sig på
vandring till feniciernas städer, Tyrus och
Sidon. Också där lär han ha väckt stort
uppseende och givit stöten till en kraftig
väckelserörelse bland både judar och hed­
ningar. Några av hans närmaste anhängare
följde med honom överallt, bland dem
Simon, som skötte kollekten och hade hand
om pungen.

*

En enda likhet fanns det mellan mig och
Jesus: ingen av oss passade till skräddare.
Om jag också inte hade så storslagna fram­
tidsvyer som Jesus, så ville jag dock gärna

tänka mig något annat än att sitta med
benen i kors på skräddarmattan i pappas
verkstad. Jag var starkt betänkt på att
ge mig ut som handelsresande, varvid jag
kunde få god nytta av mina i Alexandria
förvärvade språkkunskaper och för resten
också av den världsvana och de eleganta
maner, som följde av en flerårig vistelse
i världsstaden, och av den lätthet att
umgås med alla sorters människor som
var mig medfödd, om nu det är något att
skryta med. Den förändring jag hoppades
på kom emellertid på helt annat sätt än
jag hade tänkt mig, och det blev, över­
raskande nog, mina kunskaper i latin som
gjorde utslaget.
Vintern gick – den är ju inte så lång i
Galiléen – och när påsken närmade sig,
reste vi naturligtvis upp till Jerusalem.
Morbror Josef, översteprästen – eller
morbror Kaifas, som jag kanske hellre bör
kalla honom, eftersom det är under det
namnet han är känd nuförtiden – tog emot

oss med sin vanliga välvilja och gästfrihet.
Och när han fick höra om min studie­
vistelse i Alexandria och att jag där inte
bara hade lärt mig korrekt grekiska men
också latin, fick han genast den idén att
använda mig som biträde vid sina ofta åter­
kommande förhandlingar med prokuratorn.
Pilatus kunde knappt ett ord arameiska och
var ganska dålig i grekiska, ett språk som
han för övrigt avskydde; det irriterade
honom att höra sitt romerska namn för­
vrängas till »Peilatos». Det faller av sig
själv att han hade språkkunniga officerare
och tjänstemän i sin stab, men för morbror
Kaifas, som också var klen i grekiska och
inte kunde latin, var det ju en stor fördel
att språkkunskapen inte fanns bara på den
ena sidan.
Den första förhandling vari jag fick bi­
träda morbror Kaifas gällde den tråkiga
vattenledningsfrågan. Herodes den store
hade byggt en för sin tid utmärkt vatten­
ledning, som dock nu var ganska förfallen

och i trängande behov av reparation. En
sådan hade också upprepade gånger varit
på tal i Stora rådet, men gång på gång
blivit uppskjuten, då Pilatus plötsligt tog
itu med saken och satte arbetet i gång
på eget bevåg.
Att detta ur rent formell synpunkt var
ett grovt övergrepp av prokuratorn låg i
öppen dag. Jerusalem med Judéen hade
vad man nuförtiden skulle kalla »autonomi»,
men inte »suveränitet», och att reparationen
av vattenledningen hörde till de inre ange­
lägenheter som Stora rådet hade befo­
genhet att avgöra utan inblandning av pro­
kuratorn, det fanns det ingen möjlighet att
bestrida. Men det värsta var att Pilatus
med en oförskämdhet, som gick över alla
gränser, krävde att kostnaderna för arbetet
skulle bestridas av – Tempelskatten!! Har
man nånsin hört på maken? Templen –
Jerusalems tempel liksom så många andra
– betraktades och begagnades på den
tiden som de säkraste av alla depositions­

banker; de betalade naturligtvis ingen rän­
ta, men så mycket större och rättmätigare
anspråk hade man på det deponerade kapi­
talets okränkbarhet. Och nu ville Pilatus
sticka sina långa fingrar i tempelkassan!
Det var naturligtvis därför han hade satt
hela saken i gång! Ryktet därom gav an­
ledning till svårartade oroligheter, som Pi­
latus undertryckte med en avskyvärd bland­
ning av våld och list, i det han lät en av­
delning civilklädda soldater med svärd
dolda under kläderna anställa ett form­
ligt blodbad på folkmassan. Dessa till­
dragelser hade ägt rum under vintern, allt­
så innan jag blev attacherad som förhand­
lingsbiträde, men morbror Kaifas hade allt­
jämt segslitna underhandlingar med proku­
ratorn både om den saken och andra. Min
morbrors ställning var givetvis ytterst öm­
tålig. Som stadens och landets högsta in­
hemska överhetsperson kunde han lätt av
Pilatus göras ansvarig för alla uppkom­
mande oroligheter, och prokuratorn hade

till och med hotat med att hos sin närmaste
överordnade, prokonsuln över Syrien, ut­
verka hans avsättning. (Lyckligtvis visste
dock morbror Kaifas att Pilatus var ganska
illa anskriven hos prokonsuln, en viss Vi­
tellius, far till den Vitellius som sedan blev
kejsare ett litet tag.) Allt detta hade emel­
lertid förbittrat morbror Kaifas humör, var­
till kom att hans hälsa var ganska vack­
lande. Den starka köttdiet, som följde med
hans höga värdighet, i det den tvang
honom att bortsett från lust och aptit
förtära sin översteprästerliga andel av
slaktoffren, till på köpet utan en droppe
vin, hade fördärvat hans mage och gjort
honom ömtålig för förkylningar, så att han
inte just alltid var så förtjust åt att på
ämbetets vägnar tassa barfota på det kalla
marmorgolvet i templet, värst förstås i
Det Allra Heligaste, som han ibland i den
trängre familjekretsen kunde kalla en för­
baskad iskällare. Därtill kom husliga be­
kymmer och förtret; han hade nämligen

två hustrur, en gammal och en ung, som
aldrig kunde hålla sams. All mänsklig
storhet har sin avigsida!

*

Liksom andra fromma judar brukade
Jesus vart år gå upp till Jerusalem till
påsken, och det hade han också gjort denna
gång. Men i Jerusalem hade han ännu inte
väckt något större uppseende bland den
oerhörda massan av pilgrimer, och först ett
par dar efter högtiden mötte jag honom
händelsevis på gatan, åtföljd av Simon och
ett par andra. Han hälsade vänligt och
frågade hur min far mådde. Kanske kände
han en viss tacksamhet mot min far för
den lilla vink han hade givit honom om
Antipas planer, kanske hade han också,
som den stämningsmänniska han var, to­
talt glömt sitt meningsutbyte med min far
angående demonen Bel-zebul.
Ryktet om hans uppträdande i Galiléen

hade dock redan brett sig till Jerusalem;
morbror Kaifas hade hört talas om honom
och ville gärna veta något närmare om
honom. Att Jesus trodde sig vara Messias
misstänkte han starkt av följande grund:
Ett par rabbiner hade en dag på tempel­
platsen kommit i dispyt med Jesus, som
därvid oförskräckt hade påstått, att pro­
feterna misstog sig då de förkunnade att
Messias skulle vara en Davidsättling, ett på­
stående som han hade försvarat med stor
hetsighet och med en egendomlig blandning
av naivitet och hårklyveri. Morbror Kaifas
insåg genast med sitt klara och skarpa för­
stånd, att denna galilé, som mycket väl
visste att han inte ens var av Juda stam
och alltså inte kunde vara någon Davids­
ättling, icke desto mindre ansåg sig vara
Messias. Varför skulle han annars ha haft
något att invända mot att Messias skulle
vara »Davids son»?
Men vad som i synnerhet intresserade
morbror Kaifas var att få veta, om Jesus

hörde till zeloterna och predikade skatte­
vägran. Han hade därför givit de rabbiner,
som hade refererat samtalet om »Davids
son» för honom, i uppdrag att försöka son­
dera Jesus i den frågan. Resultatet av
denna undersökning lugnade fullständigt
min morbror.
– Mannen är ju en stackars oskadlig
tok, sade han. Han föreställer sig, som så
många andra av det lägre folket, att kej­
sarns bild på ett mynt betyder att myntet
tillhör kejsarn! På det viset skulle vi ju
få betala mycket mer i skatt till kejsarn
än han själv kräver!
I det fallet delade jag visserligen inte
morbror Kaifas uppfattning, men tyckte
tvärtom att Jesus på ett ganska fiffigt sätt
hade undvikit att svara på den besvär­
liga frågan. Ty om han helt enkelt hade
svarat: »ja, visst bör man betala kejsarn
skatt!» så hade han därmed avstått från
alla anspråk på att vara Messias, och hans
anhängare skulle ha vänt honom ryggen.

Och om han hade sagt sin uppriktiga me­
ning, att man inte borde betala skatt, hade
han blivit arresterad. Men han fann väl
förmodligen att tiden ännu inte var riktigt
mogen för Guds rike.

*

Denna vår – ack vilken vår! den under­
baraste jag ännu hade upplevat! – gjorde
jag bekantskap med en högst intagande
ung dam vid namn Sara, tillhörande en
av Jerusalems mest ansedda familjer (hon
var dotter till Jerusalems förnämsta ba­
gare, av den rika skådebrödsbagarfamiljen
Garmo) och fram på sommaren firades vårt
bröllop.



X.

När man är ung och glad och nygift
och ser världen i rosenrött, tänker man
inte just så mycket på Jesus, och inte
fanns det heller någon anledning till det
på den tiden, då Jesus ännu var en täm­
ligen obskyr person. Det gick nästan ett
år utan att jag ägnade honom en tanke.
Men året gick – det lyckligaste året i
mitt liv, den gången – och det blev påsk
igen.
Morbror Kaifas hade tidigt på våren
sänt mig i ett diplomatiskt uppdrag till
Pilatus i Cæsarea, och då påsken närmade
sig och prokuratorn skulle till Jerusalem
för att övervaka ordningen där, gjorde
jag resan tillbaka i hans följe från Cæsarea

till Sebaste, huvudstaden i Samarien, där
jag stannade för att invänta mina föräldrar.
Stora skaror av pilgrimer från Syrien och
Galiléen strömmade dagligen genom sta­
den, och redan dagen efter min ankomst
till Sebaste mötte jag min far och ett par
av mina bröder. Mamma och systrarna
hade fått stanna hemma den gången, ty
min far fruktade av åtskilliga tecken att
påsken i Jerusalem kunde bli oroligare
än vanligt.
Strax efter tågade också Jesus med sina
anhängare in i Sebaste och blev mottagen
med storartade ovationer av befolkningen.
Han tycktes mig ha vuxit i värdighet och
myndighet, och han predikade inte längre
mot »långa kläder» men bar dem tvärt­
om själv, liksom de skriftlärda, och lät
gärna kalla sig rabbi. Min far hade
för övrigt under resan genom Sama­
rien sett mångfaldiga exempel på hur
kolossalt populär Jesus var bland sama­
riterna; de hyllade honom överallt som

Messias och Guds son. Detta berodde nog
– förmodade min far – delvis på hans
namn. Samariterna trodde nämligen på en
falsk profet, som hade spått att Messias
skulle vara en reinkarnation av Josua.
(Moses dräng, som sedan blev hans efter­
följare som prästhövding eller schejk.) Och
Jesus är egentligen samma namn som
Josua. Denna dåraktiga samaritanska irr­
lära avfärdade min far med ett par citat
från profeten Sakarja:

»Spåmännens syner äro lögn,
tomma drömmar är vad de tala»

och:

»Profeterna och orenhetens ande skall jag utrota
ur landet, säger Jahve Zebaot».

Från Sebaste togo vi närmaste vägen till
Jerusalem, över Sichem. Jesus och hans
följe tog däremot en omväg över Salem till
Jordandalen och Jeriko, vilket gjorde att
vi inträffade i Jerusalem ett par dagar
före dem.
Denna påsk hade det på förhand blivit

känt i Jerusalem, att man kunde vänta en
ny Messias, Jesus från Galiléen, och innan
han ännu hade visat sig hade det bildat
sig partier både för och emot honom. Hans
anhängare i Galiléen och Samarien hade
spritt ut de vildaste rykten om de kraft­
gärningar den nye profeten hade utfört;
det påstods till och med att han hade
uppväckt döda. Många trodde det som
de gärna ville tro; andra ställde sig mera
avvaktande och tänkte att det i alla fall
måste vara något i det; ingen rök utan
eld! Det fanns till och med en skriftlärd,
rabbi Chanan från Ramathaim, en åttiårig
gubbe, som hade upptäckt en hemlig nyc­
kel till Daniels uppenbarelse och som hade
räknat ut att det just till den påsken hade
gått »en tid och tider och en halv tid»
sedan profeten hade haft sin dröm, så att
den Messias, som nu skulle komma, måste
vara den riktiga. Andra betraktade det som
höjden av oförskämdhet att en galilé, en
son av ett halvhedniskt folk som knappt

nog kunde räknas till judarna och än
mindre kunde vara av Davids säd, ville
försöka spela Messias. Men den som var
ängslig, det var morbror Kaifas! Han hade
sannerligen nog av bråk och trakasserier
med Pilatus ändå, och så kom nu till på
köpet en ny Messias och ställde till oro!
Och inte var det just heller ägnat att lugna
honom då han fick höra att Jesus, när han
äntligen kom och höll sitt intåg genom
Fårporten, ridande på en åsna, av en
mängd fanatiska pilgrimer, som hade slutit
sig till honom under vägen, hade blivit
hyllad med tillropet »hell Davids son!»
(Ty att den nya Messias skulle vara »Da­
vids son», antingen han trodde sig vara
det eller ej, det föll helt enkelt av sig
själv.) Vad skulle Pilatus säga då han fick
höra att folket hyllade denna galilé som
legitim judakonung? Det var ju helt enkelt
uppror mot kejsarn! Det enda man kunde
hoppas var att den romerska vaktposte­
ringen vid stadsporten ingenting hade be­

gripit av hela uppträdet – ett ganska
osäkert hopp, då många soldater voro av
orientalisk börd och andra hade vistats så
länge i landet att de någorlunda hade lärt
sig förstå språket.
Det gick emellertid ett par dar utan
att lugnet i staden stördes. Jesus upp­
trädde, omsvärmad av sina trogna och av
en mängd nyfikna, på en av templets för­
gårdar och profeterade om »människo­
sonen». Några trodde att han talade om
en kommande Messias, men hans galileiska
och samaritiska anhängare voro inte i tvi­
vel om att han menade sig själv. Hans
trogna kallade honom öppet Messias, eller
på grekiska Kristos. Hans motståndare kal­
lade honom Jesus Barabbas, »faderssonen»,
och då han ofta talade om Den Allrahögste
som sin fader vann detta namn anklang
också bland den stora massan av judar,
som ännu inte riktigt visste vad de skulle
tro om honom. Det var en gammal språk­
vana bland judarna att benämna en man

med hans fadersnamn efter hans eget, och
då man i Jerusalem naturligtvis aldrig
hade hört talas om hans far eller visste
vad han hette, föll det sig naturligt att
kalla honom Jesus Barabbas. Till och med
gatpojkarna ropade ibland Barabbas efter
honom.
En morgon – ett par dar efter att Jesus
hade hållit sitt intåg – fick jag bud från
morbror Kaifas att genast infinna mig hos
honom för att följa honom till Pilatus,
som hade begärt ett samtal med honom.
Prokuratorn hade, som det nu visade sig,
blivit underrättad om att en tronpretendent
vid namn Barabbas, som ansågs här­
stamma från en av landets forna dynastier,
hade kommit in i staden i spetsen för
en stor skara anhängare, visserligen obe­
väpnade, såvitt man kunde se. Pilatus, som
talade ganska hövligt och vänligt med oss
om saken, misstänkte naturligtvis inte ett
ögonblick översteprästen för att på något
sätt vilja gynna orostiftarens planer; han

visste ju mycket väl att morbror Kaifas,
som hade en romersk prokurator att tacka
för sitt höga ämbete, med starka intressen
var bunden vid republiken (som romerska
staten då ännu kallades) och att varken
han eller Stora rådet hade anledning att
önska någon revolution. Men han ville
dock på det allvarligaste råda överste­
prästen, som landets högsta inhemska över­
het, att förhindra alla oroligheter.
– Jag kunde ju låta arrestera mannen,
sade han. Då han dels vid sitt intåg härom­
dagen, dels flera gånger senare på gator
och torg har låtit sig hyllas som »Davids
son», vilket ju lär vara detsamma som
judarnas konung, skulle det vara fullt
motiverat. Men han har kanske i verklig­
heten ett ganska litet parti bakom sig, och
om nu jag, som representerar kejsaren
och republiken, lät fängsla honom, skulle
det i hast kunna komma hans parti att
växa till att omfatta hela den tallösa
mängd av fanatiska judar från hela värl­

den, som nu är samlad i staden. Ty jag
vet ju, min goda Kaifas, att jag och ro­
marna inte just äro älskade av er judar.
Därför räknar jag på att du, Kaifas, som
judarnas högste styresman av deras egna,
redan har gjort dig underrättad om man­
nens avsikter och hjälpmedel och att du
kan ansvara för att ordningen inte blir
störd.
Morbror Kaifas och jag försäkrade sam­
fällt Pilatus, att den davidiska dynastin var
utslocknad sedan flera hundra år och att
den person, som några förryckta individer
hade hyllat som »Davids son», i verklig­
heten var son av en galileisk hantverkare
och inte ens själv betraktade sig som
någon Davidsättling. Och min morbror till­
lade, att efter de underrättelser som han
hade inhämtat om mannen i fråga, galilén
Jesus, betraktade han honom som en gan­
ska oskadlig tok.
Jag har glömt att upplysa, att Pilatus
under sina besök i Jerusalem residerade

i Mackabéernas gamla palats, väster om
Tempelplatsen och några få minuters väg
därifrån, och att vårt samtal ägde rum
i en av pelargångarna i palatsets för­
gård.
Medan vi ännu talade, hördes bortifrån
tempelplatsen ett sorl, som på några ögon­
blick växte till en orkan av de vildaste
skrän och tjut. Det lät som om hela staden
var i uppror! Vi störtade ut ur pelar­
gången, varifrån utsikten till Tempelplatsen
skymdes av rådhuset, och ned på den bro,
Xystosbron, som över en dalklyfta förde
till Zion, tempelberget. Inte heller från
bron kunde vi tydligt uppfatta vad som
försiggick, men det föreföll mig som om
en upprorisk skara redan hade övermannat
tempelvakten och nu stormade fram mot
själva templet! Jesus kunde jag visserligen
inte urskilja i tumultet, men att det var
han som var huvudpersonen i det hela
stod naturligtvis genast klart för mig.
Vid denna syn erinrade jag mig plötsligt

vad jag en gång hade hört Jesus säga i
en predikan: att han ville bryta ned Jeru­
salems tempel och strax efter bygga upp
det igen, vilket på hans profetiska bild­
språk betydde att han ville reformera guds­
tjänsten. Liksom åtskilliga av Israels forna
profeter var han en motståndare till hela
den gamla offerkulten, och han ansåg tyd­
ligen sin messianska kallelse i första rum­
met kräva att han avskaffade den. Han ville
att gudstjänsten i Jerusalems tempel skulle
vara densamma som i bönhusen, det vill
säga synagogorna, nämligen predikan och
bön, men inga offer, ingen konstmässig
kyrkomusik och inga granna ceremonier.
Kanske tänkte han sig också, att när han
väl hade erövrat templet och »renat» guds­
tjänsten, skulle hans fader i himmelen sän­
da honom en legion beväpnade änglar till
hjälp med att slå ihjäl Pilatus och romarna.
Han var en mycket större fantast än man
gör sig något begrepp om nuförtiden.
Men någon dumbom var han inte för det,

och han inbillade sig naturligtvis inte att
han med sina oordnade och till största
delen vapenlösa skaror skulle kunna befria
Israel från romarnas välde, annat än med
övernaturlig hjälp – en hjälp som han
dock väntade sig som ganska naturlig. Han
visste ju av de heliga skrifterna att Gud
många gånger hade sänt sina änglaskaror
till Israels hjälp, när nöden var störst.
Det dröjde emellertid inte länge innan
en avdelning romersk militär från den när­
belägna borgen Antonia, där de hade sin
kasärn, ryckte ut och kom tempelvakten,
Jerusalems inhemska polis, till hjälp. Efter
en kort men blodig kalabalik var tempel­
området rensat. Messianerna, som till stör­
sta delen voro obeväpnade – blott här
och där glimtade ett och annat svärd i
deras hopar – flydde åt alla håll, kvar­
lämnande sårade och döda. De flesta av
de stupade voro naturligtvis messianer;
också ett par man av tempelvakten hade
blivit ihjälslagna, men lyckligtvis ingen

romersk soldat. Det skulle ha stått oss
stackars judar dyrt.
Till programmet för »templets rening»
hörde naturligtvis också att de försäljare
av offerdjur, penningväxlare och andra
handlande, som hade sina stånd och bodar
på tempelplatsen, skulle jagas bort, och
det kan nog hända att denna punkt på
programmet (med åtföljande expropriation
av kassabehållningarna) för en och annan
av messianerna var huvudsaken. I alla hän­
delser var det den enda del av programmet
som kom till utförande, och bland de ihjäl­
slagna var också en av dessa växlare. Jag
kände honom; en kvick och rolig karl,
allbekant för sina tokiga vitsar, som gick
från mun till mun i hela Jerusalem. Stac­
kars gamla gosse!
Pilatus hade naturligtvis under allt detta
blivit ganska allvarsam, och morbror Kaifas
inte mindre.
– Det där är alltså vad ni judar kallar
en oskadlig tok, sade Pilatus. Ni har litet

för många av den sorten! Jag vill hoppas
att de ha tagit fast honom. Sedan skall jag
nog kurera honom för hans oskadliga to­
kighet!
Och han fortfor, med ett fritt behandlat
citat från en aktad författare:
– Hur länge skall du ännu missbruka
vårt tålamod, Jerusalem? Kejsarens staty i
ert tempel – det är vad ni judar saknar
och vad ni skall få, om jag kan uträtta
något! Och en fördubbling av er löjligt
obetydliga skatt!
Vid dessa förfärliga hotelser blev min
morbror alldeles utom sig, brast ut i hög­
ljudd gråt och slet sig i håret. Jag besvor
på mitt bästa latin den högädle och rykt­
bare Pilatus (det var hans titlar) att inte
låta hela Jerusalem och Judéen umgälla
vad en vilseledd pöbel, än vilkens sinnes­
författning ingenting dåraktigare finns un­
der månen, hade förbrutit.
Men Pilatus vände oss ryggen och gick
in i palatset.

*


Soldaterna hade arresterat några av mes­
sianerna, bland dem tullinspektoren Levi
från Kapernaum, som var svårt sårad, men
Jesus själv hade kommit undan, och fiska­
ren Simon likaså.
Morbror Kaifas kallade genast några av
de förnämsta rådsherrarna till ett samman­
träde hemma hos sig. Det gällde att handla
raskt, och tiden medgav inte ett samman­
kallande av Stora rådet, som var en hel
liten riksdag med bortåt hundra medlem­
mar. Min morbror refererade sitt samtal
med Pilatus och de förskräckliga hotelser
han låtit undfalla sig, och han framhöll
den tvingande politiska nödvändigheten av
att låta gripa Jesus och överlämna honom
åt Pilatus. Efter judisk lag var det oer­
hörda angreppet mot templet naturligtvis
skäl nog att döma Jesus till döden och
stena honom, men då vi inte hade egen
jurisdiktion i lifssaker, kunde det tyvärr
inte bli tal om annat än att utlämna ho­
nom till romaren, hur motbjudande det

än var att låta en jude, om än aldrig så
brottslig, undergå det skymfliga korsfäs­
telsestraffet, som stred mot judisk lag och
sed och mot all mänsklighet. De andra
rådsherrarna gåvo suckande sitt samtycke;
det var ingenting annat att göra. Men först
gällde det alltså att få fatt i Jesus; ingen
visste var han höll till. Han hade natur­
ligtvis flytt ur staden och var kanske redan
långt borta. Morbror Kaifas fick emellertid
den goda idén att med två av rådsherrarna
bege sig till borgen Antonia för att få
tala med de fasttagna messianerna, som
höllos fångna i kasärnen. Efter det snöp­
liga slut, som angreppet mot templet hade
fått, voro de kanske inte längre så brin­
nande i tron på den Messias, som hade fört
dem i fördärvet, och voro kanske inte allt­
för ovilliga att lämna de upplysningar de
kunde ge. De flesta av dem visste dock
ingenting eller ville ingenting säga, men
en av dem upplyste att Jesus de före­
gående nätterna hade logerat i ett tomt

oljefat i Getsemane, strax nedanför Oliv­
berget. Det beslöts då att sända en avdel­
ning av tempelvakten dit på kvällen för att
häkta Jesus, om han kunde anträffas. Att
arrestera honom mittpå dagen (om det
hade låtit sig göra) fann morbror Kaifas
mindre rådligt; det kunde ha givit anled­
ning till nya oroligheter och blodsutgju­
telser. Företaget lyckades över all för­
väntan. Jesus, som kanske ännu väntade
på sina himmelska hjälptrupper, hade inte
tagit till flykten men skulle just lägga sig
och sova i sin tunna, då han blev arres­
terad. Han fördes genast till morbror
Kaifas, som i närvaro av några rådsherrar
höll ett kort förhör med honom. Under
detta förhör vidhöll Jesus med största en­
vishet, att han var Messias. Och då mor­
bror Kaifas invände, att ingen av profe­
terna hade spått att Messias skulle bli
tagen av polisen, svarade Jesus att de
snart skulle få se »människosonen» komma
farande på himmelens skyar.

Efter detta förhör lät morbror Kaifas
föra Jesus till borgen Antonia, där han
överlämnades åt den vakthavande centurio­
nen och fick tillbringa natten tillsammans
med de andra fångarna.

*

Då morgonen kom, begav jag mig på
uppdrag av min morbror till prokuratorn
för att meddela honom, att Jesus genom
översteprästens klokhet och omtanke hade
blivit uppspårad och fasttagen, så att Pi­
latus när han behagade kunde förhöra
honom.
Pilatus, som först visade mig en ganska
bister uppsyn, ljusnade betydligt vid denna
underrättelse, och då han från våra tidi­
gare samtal visste att jag var från Gali­
léen, frågade han mig om jag hade några
närmare upplysningar att ge om Jesus och
hans antecedentia. Jag berättade vad jag
visste, naturligtvis med förbigående av så­

dana saker som lågo alldeles över en
romares horisont. Att försöka göra Pilatus
begripligt vad vi judar menade med Mes­
sias skulle ha varit lönlöst. Och jag tror
nog att jag framställde Jesus i bästa möj­
liga dager, efter omständigheterna. Jag
framhöll att han hade framstående läke­
domsgåvor och hade botat många sjuka,
och att detta hade skaffat honom en stor
popularitet, som kanske hade fört honom i
olycka. (Jag sympatiserade visserligen inte
med Jesus, men han var ju i alla fall
min landsman, och jag hade sannerligen
ingen lust att se honom hängd.)
– Högädle och ryktbare Pilatus, sade
jag bland annat, du blev i går högst förtör­
nad på översteprästen då han framställde
mannen som en oskadlig tok, och du hade
naturligtvis fullkomligt rätt, såtillvida att
en dåraktig människa aldrig är helt och
hållet oskadlig. Det visade sig ju också
att han kan vara farlig, men huvudsak­
ligen för oss, hans landsmän. För kej­

saren och republiken tror jag verkligen
att han är fullkomligt ofarlig. Därom kan
du säkert själv utan svårighet övertyga
dig, när du förhör honom.
– Vi får se, svarade Pilatus.
Prokuratorns domarstol stod i samma
förhall, där morbror Kaifas och jag dagen
förut hade haft vårt samtal med Pilatus.
Förhöret var enligt romersk rättssed offent­
ligt. Det stod de anklagades vänner fritt
att infinna sig för att vittna och tala till
deras förmån och anropa domaren om
mildhet.
Hela förhallen var fullpackad av folk,
som med spänt intresse väntade på att för­
höret skulle börja, men jag spanade för­
gäves efter några av Jesus närmaste gali­
leiska vänner. Varken fiskaren Simon eller
någon av de andra syntes till. Det får man
naturligtvis ursäkta dem; de voro ju själva
implicerade i saken. De flesta hade väl
tagit till flykten och voro redan på väg
hem till Galiléen; några höllo sig kanske

dolda i stadens omgivningar för att se vil­
ken vändning saken skulle ta.
Jesus var den första av fångarna som
fördes fram. Den profetiska självsäkerhet,
som ännu kvällen förut hade präglat hans
uppträdande under förhöret hos morbror
Kaifas, var som bortblåst. Han tycktes all­
deles ha fallit ihop, som om hela den
fantasivärld vari han levde hade störtat
samman.
– Man har sagt mig, sade Pilatus på
grekiska, att du har låtit dig hyllas som
»Davids son», det vill säga som judarnas
konung.
Jesus mötte inte prokuratorns blick, men
stod med nedslagna ögon och mumlade nå­
got som ingen kunde höra.
Prokuratorn vände sig till mig, som stod
bland de närmaste åhörarna:
– Förstår han grekiska? frågade han.
– Inte så mycket, svarade jag, men jag
tror att han har uppfattat frågan.

– Svara! sade Pilatus till Jesus. Har du
låtit dig hyllas som judarnas konung?
Denna gång gav Jesus ett hörbart svar:
– Det är som du säger.
Pilatus fortfor:
– Du är son av en galileisk hantverkare,
eller hur?
Jesus böjde bekräftande på huvudet.
– Hur har du då kunnat falla på en
sådan tanke?
På den frågan fick Pilatus inte något
svar. Jesus teg. Det var inte möjligt att
få ett ord ur honom mera.
Pilatus avkunnade domen.
– Du har kallat dig judarnas konung.
Du har ställt till upplopp, och blod har
flutit. Straffet är döden på korset.
Det blev en dov tystnad efter dessa ord.
Domen var visserligen inte överraskande;
ingen kunde efter omständigheterna vänta
något annat. Men snart började det dock
höras ett hotfullt mummel från de bortre
leden av åhörarskaran, och en och annan

röst vågade redan höja sig långt bort­
ifrån:
– Giv oss Jesus Barabbas lös! Giv oss
Jesus faderssonen lös!
De som så ropade trodde väl knappast
längre på Jesus som Messias. Hittills hade
det ju bara uppträtt misslyckade och alltså
»falska» Messiasar, och ingen väntade väl
längre av »Jesus faderssonen» någon upp­
fyllelse av den messianska drömmen. Men
till och med en falsk Messias var dock
alltid ett uttryck för det judiska folkets
längtan efter befrielse från främlingsväldet
och seger över inkräktarna och kunde gent­
emot de hatade romarna alltid vara viss om
den stora massans sympati. Och som mas­
san av mina landsmän kände i detta ögon­
blick, så kände naturligtvis också jag.
– För bort fången! sade Pilatus. Nästa
man!
Nu trängde sig emellertid en budbärare
fram genom mängden, en av Herodes An­
tipas hovmän. Också Antipas hade kommit

till Jerusalem, dels för att fullgöra sina
officiella religiösa plikter, dels för att
förhandla med Pilatus, visa honom sin hög­
aktning och söka hans vänskap och stöd.
Budbäraren framförde i ödmjuka och kry­
pande ord sin herres önskan att få se och
tala med Jesus, innan han fördes till av­
rättsplatsen. Och då Jesus som galilé egent­
ligen var Antipas undersåte, ansåg sig Pi­
latus inte kunna avslå denna begäran.
Jesus fördes under stark eskort till He­
rodes den stores palats, där sonen nu
bodde under sina besök i Jerusalem. En
stor folkmassa följde efter, och jag med
den.
Vad Antipas hade att säga Jesus och vad
Jesus svarade, det vet jag tyvärr ingenting
om. Men efter en stund såg jag hur Jesus
av Antipas lakejer knuffades fram till det
stora »audiensfönstret», utspökad till narr­
konung i purpurmantel och med ett dia­
dem av tistlar, medan en av Antipas hov­
män, densamme som hade framfört hans

bön till Pilatus, skrek med sin gälla ka­
stratröst:
– Hell Davids son! Hell konungen av
Judéen!
Antipas hade aldrig uppgivit hoppet att
själv bli judarnas konung och komma i
besittning av hela sin faders rike, också
Jerusalem med Judéen, och nu kunde han
inte avstå från att på detta smakfulla sätt
triumfera över en redan oskadliggjord ri­
val, som han i verkligheten hade fruktat,
hur ringa anledning man än efteråt kan
tycka att han hade haft till det.
Men Antipas var sedan länge föremål för
alla judars förakt, och hans påhitt gjorde
inte den lycka han hade väntat, men väckte
tvärtom en storm av förbittring. Och då
Jesus fördes tillbaka till pretoriet, följdes
han av en oöverskådlig folkmassa som
skrek:
– Giv oss Jesus lös! Giv oss
Jesus faderssonen lös!

Befälhavaren över vakten redogjorde in­
för Pilatus för det passerade.
Detta råa orientaliska gyckel med en
livdömd fånge föll inte romaren i smaken.
– Jag kunde sannerligen ha lust att be­
nåda galilén bara för att ge den narren
Antipas en lång näsa! sade han.
(Jag misstänkte i tysthet att han tillika
hade ett annat skäl: den romerska garni­
sonen i Jerusalem, som redan under van­
liga förhållanden var mycket knappt till­
tagen, var vid den enorma tillströmningen
av pilgrimer till högtiden helt enkelt löj­
ligt obetydlig.)
Och då massans skrän alltjämt växte,
fattade han ett raskt beslut. Han reste
sig i sitt domarsäte och gav tecken att
han ville tala. Det blev genast tyst i de
närmaste leden, och så snart Pilatus fann
att han kunde göra sig hörd, sade han:
– Församlade judar! Med anledning av
er stora högtid vill jag för denna gång

visa överseende och låta er få er vilja.
Jesus Barabbas är fri!
Ett gränslöst jubel besvarade hans ord.
Den bundne Jesus befriades från sina rep,
fördes ut ur pretoriet och försvann i mäng­
den.



XI.

Vart Jesus sedan tog vägen och vad det
till sist blev av honom, det vet jag ingen­
ting om. Jag såg honom aldrig mera.
Men då jag ett par år senare kom på
besök till min fädernestad Tiberias och
tillbragte några månader där, fick jag till
min stora överraskning höra att det bland
Jesus gamla vänner och anhängare i Gali­
léen var en allmän och orubblig tro, att
han hade blivit korsfäst. Vid närmare efter­
tanke fann jag det dock ganska naturligt att
en sådan tro hade uppstått – ja, jag för­
stod att den helt enkelt måste ha upp­
stått. Inte en enda av dem som stod Jesus
närmast och som nuförtiden kallas hans
lärjungar och apostlar hade varit närva­

rande under rättegången, och de kunde inte
veta eller ens tänka sig att Pilatus hade
benådat honom. Fiskaren Simon och ett
par andra hade, som jag så småningom
fick veta, dolt sig någonstans i stadens
omgivningar. De hade på långt avstånd
sett hur korsen restes på galgbacken –
en höjd ett litet stycke norr om staden –
och hur de fångar, som hade blivit dömda
för dråp och plundringar under upploppet
på tempelplatsen, hade blivit korsfästa.
Och de kunde naturligtvis inte ett ögon­
blick tänka sig annat än att Jesus, upp­
loppets huvudman, var bland dem. De
kunde verkligen i god tro säga att de med
sina egna ögon hade sett hur Jesus blev
korsfäst.
En hel del av dem som hade stått Jesus
närmast höllo emellertid alltjämt ihop och
bildade ett slags brödraskap, som kallade
sig »de heliga», och fiskaren Simon var för­
stås högsta hönset i den korgen. Men vad
som verkligen förvånade mig var att också

ett par av Jesus bröder, som inte hade
trott på honom förut, nu hade slutit sig
till »de heliga». Förklaringen var den, att
Jesus troddes ha uppstått från de döda,
och därmed ansågs det bevisat att han
verkligen var Guds son, ehuru visserligen
Elias, som aldrig hade dött men levande
farit upp till himlen i en brinnande vagn,
inte därför troddes vara Guds son.
Att Jesus hade uppstått från de döda var
emellertid bevittnat av trovärdiga personer.
Fiskaren Simon svor på att han hade sett
honom lifs levande, som han gick och stod
här på jorden, och att Jesus till och med
hade ätit ett par stekta fiskar som Simon
bjöd honom på; och ett par troende systrar
bland de heliga hade också sett honom.
Sen ville andra förstås inte vara sämre,
och snart var det många som hade sett
honom. Så att den saken var alldeles
klar.



XII.

»Hösten är kommen, hör stormarna gny»
– herregud, det var inte i går vi sjöng
den sången i skolan med falska och oskyl­
diga röster! – regnet piskar mot rutorna,
och vännen Kasper blir mer och mer pneu­
matisk och argsint. »Svanen tar avsked och
svalorna fly» – ja, det ha de gjort för
länge sen, vi är redan i oktober. Kasper
kommer inte ur fläcken med sin altartavla.
Han har äntligen bestämt sig för att den
skall föreställa Jesus och synderskan, fast
Josef Marin har profeterat att ingen bond­
kyrka i Sverge eller i hela världen vill
ha en altartavla med det ämnet. Men det
ger Kasper fan; om bönderna inte vill ha
hans tavla, ställer han till ett sjujäkla

väsen i tidningarna (han är god vän och bror
med flera hundra tidningsskrivare) och sen
kan han nog sälja den och få bra betalt.
Men det förstås, den är knappt påbörjad
ännu! För resten har han tänkt sig att hela
svenska kolonin här i åttiåttan Åboule­
varden skall vara med på tavlan. Som
Jesus har han tänkt måla sig själv, fast
inte något realistiskt porträtt förstås, utan
snarare som han tycker att både han och
Jesus borde se ut. Det är ett utslag av
det ideala i Kaspers natur; han skulle
gärna vilja vara som han tror att Jesus var.
Jag skall vara en skriftlärd (jo, det var
mig just en skön skriftlärd!) och Josef
Marin, som inte super, skall vara en farisé.
Synderskan blir Irma Jensen, förstås.
Om jag skulle ta och ställa till med
en liten middag för att muntra opp Kas­
per? Marin kunde också ha gott av att
ruska av sig bokdammet ett litet tag, klä
ut sig till gentleman och skölja ner några
glas av min gamla goda burgunder, som

dansken säger. (Bourgogne heter det ju på
svenska.) »Det är söndag i morgon, ers
majestät!» som bagar Lindfelt sa till salig
kungen. Det passar ju bra.
Då jag kom till Josef Marin för att
invitera honom, fann jag honom inbegripen
i en livlig diskussion med student Kristen­
sen. Unga Kristensen har blivit vådligt in­
tresserad av Jesus sen den där gången i
september, då han köpte Grimms lexikon
av Josef Marin. Han har försummat sina
teologiska studier och i stället läst en hel
mängd böcker om Jesusproblemet, som han
kallar det, av Georg Brandes och Ditlef
Nielsen och andra lärda doktoribussar, och
nu har han kommit till samma resultat som
Irma Jensen, som han också i övrigt sym­
patiserar varmt med, nämligen att Jesus
aldrig har existerat.
– Ja, herr Kristensen, sade Josef Marin,
det ser onekligen litet misstänkt ut med
den saken. Kristendomen har i allt huvud­
sakligt lånat sin mytologi från de antika

frälsnings- och mysteriereligionerna, från
Attis-Adoniskulten, Mithramysterierna, Isis­
religionen, för att bara nämna de vik­
tigaste, och »den kristna moralen», som
man finner den uttryckt huvudsakligen i
bergspredikan, är ett lån från senjudisk
fromhetslitteratur. Lånen och likheterna i
det fallet äro många och slående och träda
kanske allra starkast fram i en liten fari­
seisk uppbyggelseskrift med titeln »De två
vägarna», som direkt annekterades av de
kristna och intogs i en fornkristen skrift
som kallades »De tolv apostlarnas lära».
Det ser rentav ut som om det inte skulle
finnas någon plats för en historisk Jesus i
kristendomen, och det är inte lätt att se
vilket personligt bidrag han egentligen
skulle ha givit till den religion som inte
ens bär hans namn men i stället, och med
rätta, har blivit uppkallad efter den my­
tiska Kristusgestalt, som hade existerat i
folktron och i poeternas fantasi länge före
hans tid.

Men en skillnad finns det i alla fall
mellan kristendomen och antikens fräls­
ningsreligioner, och det en högst anmärk­
ningsvärd skillnad! De Attis-Adonistroende
föreställde sig inte – låt oss säga på
Neros eller Vespanianus tid, då kristen­
domen först tycks ha börjat bli känd i
vidare kretsar – att deras frälsargud helt
nyligen, för bara en tretti, fyrti år sen,
hade levat här på jorden som en fattig
hantverkares son eller fosterson, under ett
i hans folk och hans tid tämligen all­
dagligt namn, och att han av en eller
annan grund hade blivit dömd till döden
och avrättad av en namngiven och på sin
tid välbekant romersk provinsguvernör. De
Isistroende föreställde sig inte heller, att
gudinnan helt nyligen – för bara en tretti,
fyrti år sen – hade levat här på jorden
under torftiga omständigheter som en fat­
tig hantverkares hustru och fött honom en
mängd barn, av vilka ett sedan befanns
vara son till den högste guden. Så besyn­

nerliga föreställningar hade bara de kristna,
och dessa föreställningar måste ha upp­
kommit på ett eller annat sätt.
Låt oss nu göra ett litet tankeexperi­
ment! Låt oss antaga, att det i vår tid
började dyka upp en religion, vars an­
hängare och förkunnare predikade om en
ny frälsargud, som för en tretti, fyrti
år sen – alltså någon gång i Oskar den
andres tid – hade levat här på jorden,
till exempel i Småland, under det tämligen
alldagliga namnet Anders Fredriksson, och
som enligt deras uppgift hade blivit orätt­
vist dömd till döden och halshuggen. Nu
skulle visserligen, med vår tids statistiska
hjälpmedel – mantalslistor, polisunder­
rättelser, gamla tidningar och så vidare –
Anders Fredrikssons historiska existens
eller icke-existens vara lätt att konstatera,
men det kan vi ju se bort ifrån. Hur
skulle bildade och omdömesgilla personer i
vår tid – till exempel ni och jag, eller
ärkebiskopen i Uppsala – ställa sig till

denna nya religion och till de troendes på­
ståenden, att Anders Fredriksson i trovär­
diga vittnens närvaro hade uppstått från
de döda och farit upp till himlen och där­
med visat sig vara Guds son? Vi skulle
kanske betrakta denna nya religion som
den grövsta och mest föraktliga vidskepelse
vi ännu hört talas om, men vi skulle knap­
past bemöta den med det argumentet att
Anders Fredriksson aldrig hade existerat.
Vi skulle snarare betrakta Anders Fredriks­
sons historiska existens som en i det när­
maste nödvändig eller åtminstone högst
sannolik förutsättning för en sådan vid­
skepelses uppkomst.
Vi kan ju lämna därhän hur pass många
anhängare tron på Anders Fredrikssons
uppståndelse från de döda skulle vinna i
vår tid, men vad som är säkert är att den
för ett par tusen år sen skulle ha haft
ganska goda utsikter till en vidsträckt
spridning. Jesus var långtifrån den enda

profet och undergörare som troddes ha
uppstått från de döda. Det fanns många!
Här kunde jag inte låta bli att göra ett
litet inpass.
– Hör du Marin, du minns kanske ock­
så undergöraren Boltzius från din barndom
– och min ungdom – på åttitalet? Han
blev inte halshuggen som din Anders Fred­
riksson, och han hade heller ingenting ont
gjort, såvitt jag vet, men tvärtom botat
massor av sjuka med bön och handpålägg­
ning och härsken olja, som han smorde
in dem med. Han behandlade också drott­
ning Sofia, påstods det, och ordinerade
henne Jesu efterföljelse på det viset att
hon skulle rida på en åsna en halvtimme
var dag. Kung Oskar köpte en liten snäll
och beskedlig åsna från Hagenbeck i Ham­
burg, på den red drottningen några varv
runt borggården var dag en lång tid, och
hon lär verkligen ha känt sig mycket
kryare efter den kuren. Och om nu Boltzius
hade levat i orienten på min tid ...

– På din tid?
– För ett par tusen år sen, ville jag
säga – så hade han nog likaväl som
många andra kunnat bli utnämnd till Mes­
sias och Guds son och uppstått från de
döda och farit upp till himlen. Det var,
som du själv säger, inte så ovanligt på
den tiden. Men ursäkta att jag avbröt dig!
– Ja, fortfor Marin, nu har vi kanske
kommit så långt att vi inser, att de otro­
liga historier som evangelierna ha dukat
upp om Jesus inte utgör något sannolik­
hetsbevis för att han aldrig skulle ha exi­
sterat, men snarare tvärtom. Det kan alltså
löna sig att se litet närmare på dem.
Nu måste det naturligtvis genast erkän­
nas, att evangelierna inte just är några
första rangens historiska källskrifter. Deras
författare är anonyma och okända, fast
kyrkan senare gissningsvis har givit dem
namn; de tyckas ha tillhört andra och
tredje generationen av den fornkristna för­
samlingen, och de ha således inte själva

sett eller känt Jesus, men skrivit ned sina
berättelser dels efter hörsägner, dels efter
äldre, nu förlorade källor, av vilka det en­
ligt inledningsorden till Lukasevangeliet
har funnits »många» – en upplysning som
Voltaire ansåg vara den enda av något
historiskt värde i den skriften ...
Vad som i synnerhet har gjort evange­
lierna misstänkta som historiska källor är
deras påtagliga strävan att låta »profe­
tiorna» gå i uppfyllelse. Vill man finna
några historiska drag i evangelierna, måste
man därför att börja med fästa sig vid de
ställen, där det inte har lyckats evangelis­
terna att bringa det verklighetsstoff, som
de möjligtvis ha haft, till överensstämmelse
med profetiorna.
Då är allra först att märka, att evange­
liernas Jesus tydligen är galilé. Galiléen
var på den tiden en ständig oroshärd,
utgångspunkten för oupphörliga messian­
ska oroligheter och upprorsförsök. Men
profetiorna visste ingenting om en gali­

léisk Messias; deras Messias skulle vara
av Juda stam och Davids ätt. Ingen kan
därför gärna ha fallit på den idén att
göra en uppdiktad Jesus-Messias till galilé.
Evangeliernas Jesus polemiserar till och
med direkt mot profeternas påstående att
Messias skulle vara »Davids son» – ett
drag som knappast kan vara uppdiktat.
Ganska kuriöst verkar det att hos Matteus
och Lukas, som ha upptagit denna polemik
mot »Davids son» från Markus, finna långa
stamtavlor där Jesus görs till davidsättling.
Sammanhang och konsekvens hör inte just
till evangeliernas starka sidor. Men för
resten kan det ju hända att dessa stam­
tavlor ha tillfogats långt senare. I alla hän­
delser skulle en uppdiktad Messiasgestalt
aldrig ha givit anledning till sådana mot­
sägelser; han skulle helt och hållet ha
skurits över profeternas läst.
Men evangelisternas försök att låta pro­
fetiorna gå i uppfyllelse stranda framför
allt hjälplöst på den alldeles fundamentala

olikheten mellan profeternas och folktrons
Messias och deras egen Jesus. Profeternas
och folktrons Messias skulle framför allt
befria Israel och föra det till seger över
»folken» – »hedningarna», som det heter nu­
förtiden. Evangeliernas Jesus tycks, åtmin­
stone vid en flyktig och slentrianmässig läs­
ning, alldeles ha låtit denna uppgift ligga.
Ser man närmare efter, får man visserligen
en välgrundad misstanke om att han verkli­
gen har gjort ett försök att lösa den, fast
försöket så att säga kom av sig vid ingång­
en, vilket torde vara den naturliga grunden
till att evangelierna ha så litet att säga
om den saken, inte stort mera än orden
»judarnas konung», och några andra, frag­
mentariska eller lätt förbisedda notiser.
Som Messias i den enda betydelse vari
ordet användes på hans tid har evange­
liernas Jesus alltså varit komplett miss­
lyckad, och det var inte en misslyckad
Messias profeterna hade spått om! Och
då evangelisterna i sin tur så grundligt ha

misslyckats i sina försök att bringa be­
rättelserna om Jesus till att stämma med
profetiorna, så torde orsaken vara den, att de
ha varit bundna av en obeveklig historisk
verklighet, som de väl kunde jämka litet på i
en del detaljer, men inte i själva huvudsaken.
För att överskyla sin hjältes totala miss­
lyckande som Messias och så att säga
betäcka reträtten ha evangelisterna nödgats
tillgripa de mest förtvivlade utvägar. De
låta honom profetera om sitt lidande och
död – det mest påtagliga »vaticinium post
eventum». De låta honom förgäves för­
söka övertyga sina närmaste vänner och an­
hängare om att han inte beger sig till
Jerusalem för att nedslå Israels fiender
utan för att bli avrättad som förbrytare.
Antingen måste hans övertalningsförmåga
i det fallet ha varit lika klen som den i
andra fall kan förmodas ha varit bety­
dande, eller också ha hans närmaste vänner
varit fullkomliga idioter; ännu efter hans
död låter Lukasevangeliet några av dem

säga: »vi trodde att han var den som
skulle befria Israel».
Efter att först ha samlat stora skaror av
anhängare på den tron, att han var Mes­
sias, skulle Jesus alltså, när han med sina
skaror närmade sig Jerusalem, ha upp­
lyst dem om att de hade misstagit sig. Ja,
allting kan ju förklaras, och de trodde
kanske att han skämtade.
Vad evangelisterna här ha försökt är en
saltomortal, som efter sakens natur måste
bli en kullerbytta. Men vad skulle de hitta
på? Ja, den frågan behövde de inte ens
göra sig – de behövde inte hitta på något
vidare, deras uppgift var bara att återge
och fästa i skrift vad man trodde om Jesus
i de fornkristna församlingar som de till­
hörde, och i det fallet får man nog be­
trakta dem som vittnesgilla. Det var tron
om Jesus som hade gjort en saltomortal.
Evangelisterna hade bara att registrera
den, så gott de kunde.
Då Jesus hade visat sig mindre lyckad

i sin ursprungliga roll gällde det alltså att
ge honom en annan. Som Messias i ordets
dittills gängse mening kunde han inte
längre användas. Det gällde då att lägga
in en ny mening i det gamla ordet. »Hans
rike var inte av denna världen.» Hade
han inte alltid sagt att han var Människo­
sonen? Och skulle inte Människosonen
komma farande på himmelens skyar? Med
stor makt och härlighet? Jo, visst! Utan tvi­
vel! Han måste alltså först och främst ha
uppstått från de döda. »Dödsriket kunde icke
behålla honom.» Han skulle komma igen,
och han skulle komma snart, mycket snart!
Det väntade de med brinnande tro, och det
väntar en och annan den dag som i dag är.
För den fornkristna församlingen var
just den tron »det centrala i kristendo­
men», själva kärnan. Med tiden har den
tron av naturliga skäl fått en mera un­
danskymd plats; den modärna, frisinnade
teologin talar inte så gärna om den, och
det gör för resten inte ens den katolska

kyrkan. Man har blivit liksom litet generad
för den.
Då många starka och goda intelligenser
nuförtiden tvivla på en historisk Jesus
är det huvudsakligen därför att evange­
lierna ha försökt identifiera honom med
en välkänd mytgestalt, Messias-Kristus.
Man har alltför mycket förbisett hur klent
evangelierna ha lyckats därmed. För den
som kan läsa skvallra de högt och klart om
en misslyckad Messias – och en miss­
lyckad Messias är sannerligen ingen myt­
gestalt, men tvärtom en i många upplagor
välkänd historisk företeelse.
Och därmed kan vi lämna evangelierna,
fast de visserligen också i övrigt inne­
hålla många små drag som alldeles avgjort
ha tycke av historisk verklighet. Dit hör
Markusevangeliets notis om att Jesus av
modern och bröderna betraktades som för­
ryckt – en uppgift som helt enkelt måste
gå tillbaka på en verklig tradition, då den
naturligtvis annars aldrig skulle ha kommit

in i en fornkristen uppbyggelseskrift. Det
är ett litet underverk att den har fått stå
kvar! Och man kan verkligen inte för­
våna sig åt att Matteus och Lukas, i vilkas
framställning Jesu mor är medveten om att
på övernaturligt sätt ha fött Guds son,
ha låtit den notisen gå i papperskorgen.
Märk också Lukasevangeliets uppgift om
de många kvinnorna, som hade slutit sig
till Jesus och hans följe och »tjänade
dem med sina ägodelar». Sådant är sanner­
ligen inte mytologi, utan drastisk, tarvlig
och lifs levande verklighet.
Ett drastiskt intryck av livets egen rea­
listiska inkonsekvens får man också av den
Jesus som än predikar den senjudiska
fromhetsläran »älsken edra ovänner»! och
än, så snart han blir arg – och det blir
han ganska lätt – överöser sina motstån­
dare med de saftigaste orientaliska skälls­
ord och utstöter vilda förbannelser över de
städer och orter, där han eller hans agita­
torer bli mindre väl mottagna.

Men för resten har också den lilla juden
Schaul, den omvände farisén, som sedan
kallade sig Paulus, avgivit indirekta, följakt­
ligen oavsiktliga och därför så mycket mer
förtroendeväckande vittnesbörd om en his­
torisk Jesus. Paulus berättar ju på flera
ställen om sina relationer med för detta
fiskaren Simon, alias Kefas, alias sankt
Petter, och andra av dem som hade stått
den store avlidne närmast. Och eftersom
Paulus talar om dessa personer utan all
sympati eller beundran, men tvärtom med
illa dold jalousie de métier, och vad Petrus
angår med ohöljt förakt, finns det knappt
någon anledning att misstänka dessa stäl­
lens äkthet, hur mycket man än senare
fuskade in under hans namn. Han säger
också att han vid ett tillfälle har avlagt
en artighetsvisit hos en bror till Jesus:
»Jakob, herrens broder». Hur denna Jakob
har kunnat bli ansedd för bror till en
person som aldrig har existerat, det blir
ett litet problem för sig!

– Där slog du huvudet på spiken,
Marin! sade jag. Den som har haft en
bror, den har nog också existerat själv.
Och Jesus hade fyra. Den yngsta hette
Simon, och honom ...
– Ja, men hur vet man att Paulus har
existerat? undrade student Kristensen.
– Det vet man förstås inte lika säkert
som om man själv hade känt honom, sade
Marin. Men man har inte funnit någon
anledning att tvivla på det. Han gör inte
i minsta mån intryck av någon mytgestalt.
Det finns för resten ett ganska levande
porträtt av honom i en gammal fornkristen
skrift, »Den heliga Teklas gärningar»:
»Han var kort och tjock med breda
skuldror; hans svarta ögonbryn voro sam­
manväxta över hans skarpa kroknäsa; han
var hjulbent och flintskallig och full av
herrens nåd.»
– Ursäkta jag avbryter än en gång, sade
jag. Men skulle inte herrarna vilja göra mig
det nöjet att äta en liten middag hos mig i

morgon söndag klockan sju eftermiddag –
eller klockan nitton, vilket som passar bäst?
Mitt förslag mottogs med välvilja. Unga
Kristensen frågade hur han skulle vara
klädd. Jag föreslog studentuniform med
värja vid sidan, men det hade han ingen,
och frågan blev oavgjord.
Så skulle det förstås också vara damer.
Jag tittade in i vaskeriet Vasko de Gama
och inviterade Irma Jensen, och för att hon
inte skulle behöva känna sig alltför ensam
och värnlös stack jag också in näsan i
äggaffären Columbus och bjöd hennes vän­
inna fröken Oda Hansen. Och sen gick jag
till Sjöormen för att få fatt i Kasper.
Kasper föreslog mig att också invitera hans
goda vän Blasius, komediant vid Kungliga
teatern, och det gjorde jag gärna – ringde
genast upp honom i telefon. Blasius är en
trevlig karl och en utmärkt komediant, som
livligt påminner mig om salig Parmenides
vid Kleopatrateatern i Alexandria. Vem vet
för resten om det inte är han?



XIII.

Min gamla väninna fru Mandolin, som
efter min kära hustrus död förestår mitt
hus, arrangerade en riktigt trevlig och bra
middag, om jag får säga det själv. Natur­
ligtvis med hjälp av min gamla Lotta, som
lagar god svensk mat. Danskarna tycker
förstås om dansk mat, och tyskarna om
tysk; men svensk mat, den tycker både
danskar och tyskar och turkar och tatarer
om. (Utom surströmming förstås, och ett
par andra specialiteter som ingen vettig
svensk bjuder utlänningar på.) Gästerna
var litet olika klädda, delvis ganska pitto­
reskt. Josef Marin var högst banal, i smo­
king och lackskor, och Blasius likaså.
Kasper kom i frack och vit halsduk men

med sina gamla röda saffianstofflor på
fötterna, där viskyn har satt sig – för­
modligen en enkel följd av tyngdlagen.
Unge Kristensen hade sportkostym och
Schillerkrage. Irma Jensen hade med myc­
ket små medel (nästan ingenting) blivit
en verklig världsdam. Hur Oda Hansen
var klädd minns jag inte (något gult, tror
jag, men det kanske jag inbillar mig för
att hon har äggaffär.) Hon ser för resten
ut som om vår herre hade ämnat henne
till karl men åtrat sig i sista momangen.
Och så hade vi också fått en präst med,
nämligen min lagliga själasörjare, pastor
Baldersen vid Judaskyrkan. (Den är för­
modligen inte uppkallad efter Judas Iska­
riot, som jag för resten aldrig hörde talas
om på min tid, utan efter den Judas som
skrev ett brev.) Pastor Baldersen kom upp
till mig för att tala med mig om en in­
samling till ett eller annat, och så bad
jag honom förstås stanna till middagen –
vi är gamla bekanta. Han är för resten en

mycket framstående schackspelare och har
ett berömt namn som schackproblemkom­
positör. Men han är tråkigt gift och blev
visst ganska glad åt att slippa gå hem till
middan, i synnerhet då han fick höra att
han skulle träffa kungl. hovkomedianten
Blasius, som han beundrar kolossalt; han
älskar teatern.
Och eftersom man ju fortfarande, liksom
för ett par tusen år sen, är litet artigare
mot präster och rabbiner än mot andra
karlar, fick pastorn föra värdinnan till
bordet. (Jesus reformiver i det fallet har
inte haft någon vidare framgång. Fru
Mandolin är för resten prästdotter, så att
för henne föll det av sig själv att pastorn
var hedersgästen.)
Kasper berättade genast för pastorn, att
han håller på med en altartavla till kyrkan
i den bondsocken där han är född, något
som naturligtvis i hög grad väckte pastor
Baldersens intresse och sympati för Kasper,
och då han hörde att den skulle föreställa

Jesus och äktenskapsbryterskan blev han
visserligen i första taget litet häpen, men
såg snart med förståelse (som dansken
säger) också på ämnet. Och snart hade han
blivit så förtjust i Kasper, att han nästan
glömde den store Blasius.
Men antingen det nu berodde på Kaspers
altartavla eller på ansjovisen (»ansjofisken
i sin låda, låter herren Jesus råda») –
alltnog, samtalet rörde sig nästan hela
tiden om Jesus.
Det undgick förstås inte Kaspers målar­
öga (eller i det här fallet snarare hans
falk- eller polisöga) att Josef Marin fus­
kade med helan och bara tog en liten
smutt. (Jag har naturligtvis ortodoxa sven­
ska brännvinsglas, från Karl den femtondes
tid.)
– De här glasen, sade Kasper, skulle
salig ärkebiskop Sundberg ha gillat, han
som brukade säga: näst gudsfruktan och
sedlighet vet jag ingenting djävligare än
små brännvinsglas. Men du, Marin, är

inte värdig att föra dem till läpparna!
Du borde ha haft ett särskilt glas, ett litet
likörglas till skam och varnagel!
– Vi ser du grandet i din broders öga?
skämtade Blasius.
– Men inte bjälken i mitt eget, fyllde
Kasper i. Men hur man skall kunna se ett
grand i sin broders öga om man har en
bjälke i sitt eget, det har jag aldrig be­
gripit!
– Kära Kasper, sade Marin, du har nog
rätt i att tanken i det där gamla ordspråket
kunde ha fått en lyckligare form.
– Det gamla ordspråket? undrade pas­
tor Baldersen. Ja, det kan man ju också
säga. Det har med tiden blivit ett ordspråk,
liksom många andra Jesuord.
– Det var nog ett ordspråk redan på
hans tid, sade Marin. Jag är ingen ord­
språkskännare men kan ändå stå till tjänst
med ett par varianter från olika håll, en
latinsk och en arabisk. Den latinska före­
kommer i Cena Trimalchionis, och

eftersom Trimalchios bordsgäster inte just
hörde till den högre badsocietén i Puteoli,
måste jag på förhand be damerna om ur­
säkt; den är litet drastisk. »Du ser den
minsta lilla loppa hos din granne, men inte
den värsta lus hos dig själv.» Den arabiska
varianten är finare och kvickare: »Kamelen
skrattar åt dromedarens puckel – själv har
han två, men han kan inte se dem.» En
kamel ser verkligen ut som om han gap­
flinar, och det ger det arabiska ordspråket
en liten särskild charm. Men vi får kanske
ge vännen Kasper rätt i att den arame­
iska varianten med bjälken i ögat, som
Jesus hade hört, är mindre lyckad. Det
är inte någon förebråelse mot Jesus. Som
övad predikant och folkmötestalare be­
gagnade han naturligtvis gärna gamla ord­
språk och talesätt, som hans publik kände
och förstod, och han måste ju ta dem
som han fann dem.
Vid soppan, som var kokt på en gammal
tjädertupp, kom vi in på mera världsliga

ämnen, som teater och film, men vid fisken
(ugnstekt gädda garnerad med rostade os­
tron och Karl-Johanssvampar) dök Jesus
upp igen. Blasius berättade om en om­
röstning bland studenterna vid ett av Ame­
rikas förnämsta universitet angående
»världshistoriens mest fängslande person­
lighet». Napoleon hade kommit in som
nummer ett med kolossal majoritet. Sedan
kom Kleopatra och Jeanne d’Arc. Blasius
var ganska överraskad över de båda damer­
nas popularitet bland amerikanska studen­
ter, men Kasper fann genast den natur­
ligaste förklaringen i ett par kolossala
filmsuccéer. På sladden kom Sokrates med
fem röster, president Coolidge med fyra,
Jesus med tre och Mussolini med två. Och
Blasius kunde inte förstå att Jesus hade
fått så få röster – i det fromma Amerika!
Fast han ju också har blivit filmad, många
gånger!
– Ja, det förstås, sade Kasper, men
Jesus kan aldrig filmas med den realism

som fordras i Amerika. Där vill man se
en riktig korsfästelse, annars tycker folk
inte att de har fått något för pengarna.
– Och så är det kanske också en annan
sak, sade fru Mandolin. I en sån där om­
röstning säger studenterna nog sin hjärtans
mening. Och det brukas ju inte annars
i fråga om Jesus och religionen.
– Jag vet inte om jag skall våga mig
fram med en tredje förklaring, sade pastor
Baldersen. I min tanke måste till och med
de fattiga tre röster, som Jesus fick, ha
berott på ett missförstånd; efter omröst­
ningens mening skulle han inte ha fått
någon röst alls. Det är ju meningslöst att
i en omröstning, som gäller mänskliga per­
sonligheter, ge sin röst åt andra personen
i gudomen.
– Det har herr pastorn fullkomligt rätt
i, sade Josef Marin. Sedd med den kristna
trons ögon är Jesus naturligtvis hors con­
cours i en sådan omröstning. Och sedd med
profanhistoriens ögon var han en miss­

lyckad upprorsmakare bland otaliga andra.
Så att i vad fall som helst fick han tre
röster för mycket.
– Men kära herr Marin, sade pastor
Baldersen – en misslyckad upprorsmakare?
Jag förstår verkligen inte vad ni menar.
Som gammal teolog måste ni väl ändå ha
läst evangelierna – våra enda källor till
kunskap om Jesu liv här på jorden –
och där står ju inte ett ord om något
misslyckat upprorsförsök!
– Jo, sade Josef Marin, det står verk­
ligen ett och annat om den saken i evange­
lierna. Först och främst kallas han oupp­
hörligt Jesus Kristus, och Kristus är
som bekant grekisk översättning av Mes­
sias. Men en Messias första och själv­
klaraste uppgift var just att göra uppror
och slå ihjäl Pilatus och romarna. Vidare
står det, att hans anhängare hyllade ho­
nom som »Davids son», det vill säga som
judarnas rättmätiga kung, och vid förhöret

inför Pilatus erkänner han ju själv att
han har uppträtt som tronpretendent.
– Som tronpretendent! Det må jag
säga! sade pastorn. Då Pilatus frågar
Jesus om han är »judarnas konung», så är
det ju det enda sätt varpå han som romare
kan uttrycka begreppet Messias, och Jesus
svar innebär naturligtvis bara en bekräf­
telse på att han är Messias.
– Ja visst, sade Marin. Men den tve­
tydighet, som Messiasbegreppet senare fick,
hade det ännu inte då. Det har stått
fullkomligt klart för varje åhörare av rätte­
gången, och naturligtvis också för Jesus
själv, att Messias skulle bestiga kung Da­
vids tron och härska över judarna. Törs
jag kanske erinra herr pastorn om vad
ängeln Gabriel säger till jungfru Maria
i Lukas första kapitel? »Han skall bliva
stor och kallas den högstes son, och herren
Gud skall giva honom hans fader Da­
vids tron, och han skall vara konung
över Jakobs hus till evig tid.» Fast

Lukasevangeliet skrevs många årtionden
efter att händelsernas gång hade fram­
tvingat en revision av messiasbegreppet och
skapat idén om en Messias, »vars rike inte
var av denna världen», har man ändå här
det ursprungliga Messiasbegreppet i oför­
falskad renhet! Och att ängelns ord rå­
kade bli en falsk profetia, det märker inte
evangelisten. Sådana småsaker fäster han
sig inte vid.
– Nå, men det misslyckade upprorsför­
söket? sade pastor Baldersen. Var står det
något om det?
– Jo, sade Marin, det står i Markus
att en viss person som kallades Barabbas
hade blivit »fängslad tillika med de upp­
roriska, som under upproret hade begått
dråp». Vidare står det, att Jesus med våld
drev bort de växlare och försäljare av
offerdjur, som hade sina bodar på tempel­
platsen. Det ligger ju i sakens natur att
något sådant vore fullkomligt otänkbart,

såvida inte Jesus var i spetsen för en
upprorisk skara av anhängare. Annars
skulle han ju genast ha blivit arresterad
av tempelvakten. Att evangeliet i folk­
sagans stil låter hjälten göra allting själv
bör väl inte kunna förvilla en läsare med
en smula eftertanke. Och till sist har Lukas
från en av sina »många», nu förlorade
källor upptagit en högst kuriös notis om
ett mycket litet beaktat Jesusord: »Den
som icke har något svärd, han må sälja
sin mantel och köpa sig ett!» Det som
sedan följer har tydligen blivit stympat och
därigenom obegripligt: »Då sade de: Herre,
se här äro två svärd. Han svarade dem:
det är nog.» – Så mycket kan man dock
utläsa ur den förvirrade notisen, att en
del av hans anhängare ha varit beväpnade
och att det på intet vis har varit i strid
mot hans anordningar. – Skall det egent­
ligen behövas flera eller tydligare belägg
för upprorsförsöket? Och att det misslyc­
kades, det får kanske anses tillräckligt

styrkt av det sakförhållandet att romarnas
herravälde över Palestina räckte ytterligare
några hundra år, och att Jesus blev arres­
terad och dömd till döden. Men för evan­
gelisterna, som skrev sina små kompila­
tioner flera årtionden efteråt, var Jesus
Guds son och kunde således omöjligt tän­
kas ha företagit sig något misslyckat. Där­
för ha de gjort vad de kunde, men heller
inte mer, för att utplåna spåren av det
messianska upprorsförsöket. Helt och hål­
let kunde det inte låta sig göra, eftersom
det ju på något sätt måste motiveras att
Jesus blev dömd till döden av Pilatus.
Därtill kommer att hatet mellan judarna
och de första kristna redan var starkt på
den tid, då evangelierna skrevs, och där­
för ha evangelisterna gjort sitt bästa för
att beslöja det sakförhållandet att det var
Pilatus som dömde Jesus till döden; i
stället ha de givit judarna skulden – trots
att judarna enligt ett vittnesbörd, som till
och med har råkat komma in i några gamla

evangeliehandskrifter, skriade av full hals:
»Giv oss Jesus faderssonen lös!»
Nu följde ett litet meningsutbyte mellan
pastor Baldersen och Josef Marin om Ba­
rabbasfrågan, men det kan vi hoppa över
för att inte trötta läsaren med onödiga
upprepningar. Ett och annat var kanske
nytt för Baldersen, som har sysslat mera
med praktisk själavård och schackproblem
än med teologi, men inte för läsaren. Emel­
lertid fann pastorn den tanken fullkomligt
upprörande, att Jesus Kristus skulle vara
identisk med »Jesus faderssonen» och att
han således i verkligheten inte blev kors­
fäst, men benådad och lössläppt. Hela
kristendomen skulle alltså vara byggd på
ett misstag!
– Jag ser ingenting märkvärdigt i det,
sade Josef Marin. Vad är hela världs­
historien annat än en Comedy of Errors?
Filosofen Gotama, kallad Buddha, som en­
ligt sakkunniga uppgifter var ateist, dyrkas
i dag som gud av hundratals millioner!

Men för resten tilltror jag mig inte att
avgöra om Jesus blev korsfäst eller ej.
Det enda vi kan se är att det tydligen
har funnits två olika traditioner om den
saken. Att evangelisterna, som helt och
hållet ha anslutit sig till den segrande
versionen, enligt vilken Jesus blev korsfäst,
i misshugg och utan att själva förstå det
ha råkat ge en liten plats i skymundan
också åt den andra traditionen, det kan vis­
serligen förvåna modärna läsare, men de
ha på tanklösa och slarviga kompilatörers
vis gått till väga på liknande sätt som i
åtskilliga andra fall. Sida om sida med
den galileiske Messiasaspirantens pole­
mik mot föreställningen om Messias
som Davidsättling ha de i överensstäm­
melse med profetiorna och de troendes
krav och så att säga mot hans uttryckliga
protest gjort honom till »Davids son». In­
bördes oförenliga traditioner och uppgifter
möter man ju oupphörligt i evangelierna.
– Ja, det är tyvärr obestridligt, sade

pastor Baldersen. Men för att återkomma
till det där upproret: om Jesus också med
våld och i spetsen för sina anhängare har
jagat bort växlarna från templet, så var
det visserligen en upprorisk handling mot
den officiella judendomen, men inte mot
Pilatus och romarna.
– Statsmakten, sade Marin, brukar inte
tycka om uppror och oroligheter av någon
sort alls. Och vad evangelierna låter skymta
fram om det där upprorsförsöket är ju
ytterst fragmentariskt; angreppet mot temp­
let var kanske bara en episod. Det blev
tydligen kvävt i sin linda, men hur hade
det gått i motsatt fall? Om de uppfana­
tiserade pilgrimsskaror, som under påsken
trängdes i Jerusalem, bara ett ögonblick
hade fått fria tyglar, hade de lätt kunnat
sopa bort Pilatus och hans obetydliga ro­
merska garnison. Så gick det som bekant
senare med en annan prokurator, Gessius
Florus, år 66!
Så mycket är i alla händelser klart,

att Jesus blev dömd som upprorsmakare
och att det inte har varit fråga om något
justitiemord. Han har tydligen själv er­
känt sig skyldig, och han kan väl inte
heller gärna ha tänkt på att neka till
vad alla visste. Men på den tid då evange­
lierna skrevs – eller rättare sagt: då de
började få sin nuvarande form, ty man
ändrade och förbättrade dem oupphörligt
– hade »de heliga» (som de första kristna
kallade sig) redan börjat bli utsatta för
myndigheternas uppmärksamhet; försiktig­
het och klok politik bjöd därför att så
mycket som möjligt släta över och sudda
ut allt som skvallrade om en upprorisk
Jesus. Det lyckades inte alltför väl, men i
alla fall så pass bra att de allra flesta bli
högst överraskade när de få höra, att Jesus
kanske verkligen gjorde ett försök att
motsvara sina anhängares förväntningar och
visa sig som Messias. En modärn, frisinnad
teolog uttryckte nyligen en stilla förmodan,
att Jesus kanske »mot sin vilja blev in­

blandad» i något upprorsförsök. En Mes­
sias, som mot sin vilja blir inblandad –
i ett messianskt uppror!
– Hm, sade pastor Baldersen. Nu har
jag varit präst i ett par och tretti år, och
jag trodde verkligen att jag kunde evange­
lierna. Men jag måste erkänna att det
tycks finnas saker i dem, som jag aldrig
har tänkt så noga på. Jag får visst gå hem
och läsa över igen.
Som värd kände jag mig inte riktigt
angenämt berörd av den vändning samtalet
hade fått. När jag bad pastor Baldersen
stanna till middagen, var det verkligen för
att han skulle ha det litet trevligt, och
inte för att han skulle komma opp i tenta­
men och bli kuggad. Han är en utmärkt
hygglig och bra karl och mycket snäll mot
sina fattiga, och han har väl haft annat
att tänka på än att ta reda på hur det
förhöll sig med Jesus i verkligheten. Han
var ju inte med på den tiden, som jag,
och då är det sannerligen inte så lätt!

Jag hade god lust att ge Josef Marin en
liten spark på smalbenet som stoppsignal,
men Oda Hansen satt emellan oss, och
jag ville inte riskera något missförstånd
från hennes sida.
Men nu kom lyckligtvis gamla Lotta in
med en liten mellanrätt, en gratin på tupp­
kammar och hönshjärnor med gåslever och
tryffelsås. (Jag roar mig ibland med att
återuppliva de kulinariska minnena från
mina glada studentår i Alexandria, och
något i den vägen fick jag en gång på
värdshuset Guldfasanen, Alexandrias för­
nämsta restaurang, som låg i Antonius och
Kleopatras gamla palats på en holme mitt
i den stora hamnbassängen.) Och dess­
utom kom Blasius på ett fint och taktfullt
sätt, som jag verkligen var honom tacksam
för, pastor Baldersen till undsättning.
– Ja, sade han, man hör ju så många
olika teorier om Jesus nuförtiden, och de
flesta är nog byggda på ganska luftiga

hypoteser. När man inte är teolog, kan
man ju inte bilda sig någon självständig
mening om dem, men jag vet inte heller
om det egentligen skall behövas. Så mycket
kan vi ju i alla fall vara överens om,
att Jesus representerar det högsta av alla
mänskliga ideal. Som jag häromdagen såg
det uttryckt i en tidningsartikel: Om han
också inte var Guds son – en fråga som
man måste överlämna åt sakkunskapen att
avgöra – så var han dock utan jämförelse
världshistoriens etiskt mest högtstående
personlighet.
Blasius uttalande väckte ingen opposi­
tion. Josef Marin såg rätt ut i luften med
ett något själsfrånvarande uttryck. Jag
höjde mitt glas och bad gästerna smaka på
bourgognen. Glasen tömdes under andakts­
full tystnad. Det påminde mig nästan om
gamla dagar, då min salig far (överstelöjt­
nant Jägerstam, inte rabbi Jona i Tiberias)
på långfredagsmiddagen brukade utbringa
en skål för Vår Herre.

Den andaktsfulla tystnaden bröts av frö­
ken Irma Jensen, som frågade:
– Vad är det här för mat? Det är
mycket gott, men vad är det för något?
– Det är tuppkammar och hönshjärnor,
min nådiga, upplyste jag. Ser ni, fröken
Jensen, i min första ungdom tillbragte jag
några år i Alexandria, en stad i Egypten.
Där såg jag på Kleopatrateatern en pjäs
som handlade om kriget mellan tuppkam­
mar och hönshjärnor, och den slutade med
att en skicklig kock försonade de stridande
med hjälp av gåslever och tryffel. På det
viset kom den här rätten på modet, och
den är för resten inte så tokig. Och gamla
Lotta har lyckats ganska skapligt med den.
– När var du i Alexandria, Jägerstam?
frågade Kasper. Det har jag aldrig hört
dig säga ett ord om!
– Nej, det kan väl hända, svarade jag.
Jag har ju rest ganska mycket i mina dar,
och i Alexandria var jag senast ett tag på

vintern 1914, kort före kriget. Men jag
fann stan mycket förändrad, och inte till
det bättre. Kanoposgatan hade blivit om­
döpt till Rosettegatan – vad nu det skulle
tjäna till. Värdshuset Guldfasanen var borta,
Kleopatrateatern hade blivit biograf, och
Alexander den stores lik, som förr i värl­
den förevisades i en glaskista tillika med
prästbetyget, som intygade att han var
oäkta son till Zeus, var spårlöst försvunnet.
Inte ens det berömda fyrtornet fanns kvar.
Men nu kom steken på bordet (älgfilet
à la Oscar II) och samtalet upplöste sig i
ett allmänt surr. Länge dröjde det dock
inte förrän Jesus steg fram ur surret!
Nu var det unga Kristensen som förde
honom på tapeten, och pastor Baldersen,
som kanske aldrig förr hade befunnit sig i
ett sällskap där intresset för Jesus var så
levande, fick ny orsak till förvåning och
bekymmer.
– Vad är det ni säger, min unge vän,
sade han, skulle den kristna moralen vara

ett lån från senjudisk fromhetslitteratur?
Var i all världen har ni fått det ifrån?
Unga Kristensen medgav frimodigt att
han inte hade hittat på det själv, men
att han hade det från Josef Marin, som
förmodligen inte heller var den första som
hade gjort den upptäckten.
– Nej, sade Marin, den äran kan jag
inte göra anspråk på. Och för resten är
jag övertygad om att man verkligen kan
finna både autentiska och originella Jesu­
ord här och där i evangelierna. Man skall
bara inte söka dem bland de mest popu­
lära. »Älsken edra ovänner», och så vidare
– det kan Jesus naturligtvis mycket väl ha
sagt, men han har inte hittat på det själv.
Det har han så att säga lärt sig i skolan,
det vill säga han har funnit det på den
senjudiska fromhetens allmänna landsväg.
Men då han säger, att man bör hata sina
föräldrar och syskon för att rätt kunna
älska honom, då är han nog på sin egen
privata gångstig! Sören Kierkegaard grubb­

lade mycket över det stället och gycklade
grymt med ett på hans tid mycket an­
vänt lexikon, vari det förklarades att ordet
»hata» på det stället måste uppfattas som
»älska mindre». Sammanställt med hans
mindre goda förhållande till sina närmaste,
som det skymtar fram i det äldsta evan­
geliet, gör det verkligen ett autentiskt in­
tryck, och det är inte lätt att se hur
något så stötande skulle ha kommit in i
fornkristna uppbyggelseskrifter om det inte
hade levat en tradition om att han verk­
ligen har sagt det. Det stämmer också
bra med den patologiska egocentricitet som
i alla tider har kännetecknat profeternas
släkte.
Ett annat ställe, där man verkligen kan
tycka sig höra den historiske Jesus själv
föra ordet, är det, där han upphöjer en
gammal avdankad kananitisk lokalgudom­
lighet vid namn Beel-zebul eller Beel­
zebub till »demonernas arkont» eller djäv­
larnas överste. I fariséernas och de skrift­

lärdas föreställningsvärld har denna figur
inte haft någon plats, men i den lägre folk­
tron i Palestina kan han nog ha spelat en
roll, ungefär som Odin bland nordisk all­
moge ännu för inte så länge sedan fruk­
tades, och ibland också åkallades, som en
mäktig demon. Också han blev ju efter sin
avsättning som gud identifierad med »djäv­
larnas överste».
Och ett högst egendomligt ställe, som
alldeles avgjort inte har något med judisk
fromhet att göra, är det där han talar om
dem som ha »evnuckiserat sig själva
för himmelrikets skull» och framhåller dem
som efterföljansvärda exempel. Vad kan
det ha varit för ena konstiga kurrar? Ju­
dar kan det inte ha varit! För judarna var
sådant en vederstygglighet; evnucker be­
traktades av dem som »orena» och kunde
inte ens bli mottagna som proselyter. I
Attiskulten däremot var självkastrering ett
helighetstecken. Attiskulten hade en oer­
hörd spridning i hela orienten, i synnerhet

i Syrien och dess gränsområden, bland dem
naturligtvis också Galiléen. Jesus kan knap­
past ha undgått att göra bekantskap med
den, och mig förefaller det alldeles på­
tagligt att det just är Attisreligionens präs­
ter och helgon han syftar på. Det finns
helt enkelt inga andra att välja på.
Attisreligionens stora inflytande på den
senare kristendomen är ju en välkänd sak,
men man har alldeles förbisett att redan
Jesus själv, att döma av detta ställe, tycks
ha fått impulser från den, och att de
»hedniska» elementen i kristendomen, som
man så gärna vill tro ha varit främmande
för urkristendomen och som först långt
senare skulle ha smugglats in på en bak­
väg, mycket väl kan gå tillbaka på Jesus
själv och på hans allra närmaste krets.
Det har nästan blivit en modesak bland
modärna, nyprotestantiska teologer att göra
Jesus till en rättrogen jude, vars stränga
judiska monoteism alldeles skulle ha för­
hindrat honom från att betrakta sig som

»Guds son» eller tillåta sina anhängare
att betrakta honom som sådan. Det var
en tid på modet att ge Paulus skulden för
denna »familjemytologi». Men Paulus är
oskyldig i det fallet. Som Gillis P:son
Wetter och andra ha påvisat, dyrkades
Jesus alldeles otvivelaktigt som »Guds son»
och »Herren» redan i den kristendom som
Paulus blev omvänd till, och en förmodad
urkristendom utan denna tro har man inte
kunnat finna det ringaste spår av. Och var­
för skulle inte Jesus själv ha blivit smittad
av sina anhängares tro? Sådant är snarare
regel än undantag! Han kan i alla händel­
ser inte med allvar och eftertryck ha pro­
testerat mot den; då skulle de ha vänt
honom ryggen. Man glömmer alltför lätt
att både Jesus och hans närmaste lärjungar
hörde till den galileiska allmogen, och
att lita på galiléernas judiska rättrogen­
het och »stränga monoteism», det är unge­
fär som att förutsätta, att allmogen i ett
lutherskt land är förtrogen med augsburgi­

ska bekännelsen och noga rättar sin tro
efter den!
Att Jesus redan i levande livet av sina
anhängare betraktades som Guds son, det
framgår tydligt nog av legenderna om hans
uppståndelse. Guds son måste naturligt­
vis uppstå från de döda! »Dödsriket kunde
icke behålla honom!»
– Jag kan verkligen inte bli upprörd
över att ni, herr Marin, kallar berättelserna
om Jesu uppståndelse för legender, sade
pastor Baldersen saktmodigt. Häromdagen
läste jag i en tidskrift en artikel av en
av mina ämbetsbröder – en kristen präst!
– som i fråga om Jesu uppståndelse tog
sin tillflykt till vad han kallade »visions­
hypotesen». Tron på Jesu uppståndelse –
den tro, som i nära två tusen år har ut­
gjort grundvalen för alla kristnas salig­
hetshopp – skulle enligt den åsikten bero
på en eller annan »vision», som Simon
Petrus och andra av Jesu lärjungar skulle
ha haft. Då sårar det mig långt mindre att

höra er beteckna uppståndelseberättelserna
som legender, eller varför inte helt enkelt
lögnhistorier. Eller är ni kanske också an­
hängare av den där visionshypotesen?
– Nej, herr pastor, svarade Josef Marin,
det är jag verkligen inte. Jag kan inte
inse vad en sådan hypotes skall vara bra
för. Den utgår från den ohållbara förutsätt­
ningen att människorna förr i världen
skulle ha varit alldeles ur stånd att ljuga.
»När araben ljuger, blir han inte stött för
att man inte tror honom, utan skrattar bara.
Men om han märker att man tror honom,
då glömmer han att han har ljugit och
tror själv på vad han har sagt.» Det har
jag läst i en eller annan reseskildring,
och jag förmodar att det inte bara gäller
om araberna. Profeten Elias for levande
upp till himlen i en vagn av eld, för­
spänd med hästar av eld, och kejsar Au­
gustus himmelsfärd intygades av trovärdiga
ögonvittnen. Jag har aldrig hört att det
skulle behövas någon visionshypotes för

att förklara de historierna, och jag vet
inte varför fiskaren Simon, alias Kefas,
alias Petrus, nödvändigt skulle vara ett
säkrare sanningsvittne än de romerska
senatorer som hade sett Augustus fara upp
till himlen. »Visionshypotesen» kan för res­
ten med största lätthet direkt vederläggas.
Var såg sankt Petter och hans medvittnen
först den återuppståndne Jesus? Om den
saken finns det två alldeles oförenliga ver­
sioner. Enligt den äldre, som representeras
av Markus och Matteus, visade sig den
återuppståndne först för lärjungarna i
Galiléen, men däremot inte i Jerusalem,
och han uppenbarade sig inte för någon
av dem särskilt utan för alla på en gång,
på ett berg. Det är ju klart att en sådan
berättelse inte kan gå tillbaka på en vision!
Enligt den andra och yngre traditionen,
som man finner i Lukas och Johannes,
visade han sig för Simon Petrus och några
andra i Jerusalem med omgivningar, men
inte i Galiléen, och i ett tillägg till Jo­

hannesevangeliet har äntligen en senare
författare, som har känt sig oroad av mot­
sägelsen, gjort ett försök att förena bägge
versionerna. Det oäkta Markusslutet, som
vänder sig polemiskt korrigerande mot den
äldre traditionen, kan vi ju lämna ur räk­
ningen. Om nu tron på Jesu uppståndelse
hade haft sitt ursprung i något så pass
verkligt som en vision – eller flera vi­
sioner, av vilka en måste ha varit den
första – skulle dessa olösliga motsägelser
inte ha uppkommit. Fiskaren Simon och
hans medvittnen måste ha vetat alldeles
bestämt om det var i Galiléen eller i
Jerusalem den uppståndne Jesus först vi­
sade sig för dem, och evangelisterna skulle
ha fått en fast tradition att rätta sig efter.
Motsägelserna förklaras däremot mycket
lätt, om tron på Jesu uppståndelse i största
allmänhet – därför att han som Guds son
måste uppstå från de döda – har varit
det primära och detaljerna ha tilldiktats
senare, olika i olika kretsar av troende.

Nu kunde jag inte hålla mig längre.
– Nej, den där visionshypotesen är det
nog inte mycket bevänt med, sade jag. Jag
tror verkligen inte att fiskaren Simon, som
nuförtiden kallas svarta Petter – sankt
Petter, ville jag säga! – hade några spök­
syner. Han var en praktisk och driftig karl
och ingen visionär. En stor lutfisk för
resten! En karl med spader ess i stövel­
skaftet! Jag kände honom ganska väl –
mycket bättre än Jesus, som jag tyvärr
kände ganska obetydligt.
Det blev plötsligt tyst vid bordet. Det
gick en ängel genom rummet, som det
heter. Jag kände mig smått generad. Vär­
den bör ju inte göra sig till medelpunkt
i sällskapet – det är en regel som jag
alltid brukar hålla styvt på, men nu hade
jag i alla fall råkat bryta mot den.
Vännen Kasper bröt tystnaden.
– Hör du Jägerstam, sade han, nu har
vi supit tillsammans i ganska många år,
och ännu har det aldrig hänt att du har

blivit full redan vid steken. Du tål tvärtom
brännvin, konjak och visky nästan lika bra
som jag, och vin bättre än jag. Jag måste
alltså söka en annan förklaring. Du påstår
att du har känt Jesus – inte par renom­
mée, som kattgreven och alla andra, utan
personligen. Hur gick det till?
– Kära Kasper, svarade jag, det gick
mycket enkelt till. Du, som är pneumatisk
– andligt sinnad, ville jag säga – bör väl
inte kunna ha något att invända mot att
min ande, eller själ eller vad du vill kalla
det, en gång för nittonhundra år sen hade
blivit inlogerad i kroppen på en jude i
Galiléen, och det var där jag träffade Jesus
några gånger, och för resten också i Jeru­
salem. Det är väl ingenting märkvärdigt i
det. Tron på en föruttillvaro är jag inte
ensam om.
– Nej då, tvärtom, sade Josef Marin.
Det är en urgammal och också i vår tid
mycket spridd tro. Jag minns från min
ungdom en gammal major Brandersköld –

ett stort original visserligen, men en stor
hedersman – som försäkrade att han i
en föregående tillvaro hade varit tempel­
sköka i Babylon.
– Som kristen och präst, sade pastor
Baldersen, kan jag inte heller ställa mig
avvisande till en sådan tro. Enligt evan­
geliet har ju vår herre Jesus Kristus be­
traktat Johannes döparen som en reinkarna­
tion av profeten Elias, varav följer att han
också verkligen var det. Men jag har egent­
ligen aldrig tänkt mig att vanliga män­
niskor – ursäkta mig, kära Jägerstam! –
skulle ha haft en preexistens. För min
egen del har jag inte det ringaste minne
av något sådant.
– Ja men det har jag, svarade jag,
eftersom jag nu en gång hade kommit in
på ämnet. Jag tillbragte på den tiden några
år i Alexandria, och det skulle inte över­
raska mig om en av våra ärade gäster
här i kväll, nämligen vår vän Blasius, ock­
så var med på den tiden. Vid Kleopatra­

teatern fanns det en archimim vid namn
Parmenides – archimim eller ärkekome­
diant var en titel, som ungefär motsvarade
kunglig hovaktör nuförtiden – som Blasius
påminner mig om i en grad som inte gärna
kan bero på en tillfällighet. Det är som
om jag såg salig Parmenides lifs levande
för mig! Han var för resten tidens största
och mest firade skådespelare och fick sedan
ett lysande engagemang i Rom.
Blasius, som i förbigående sagt är spi­
ritist och ofta samtalar med de avlidnas
andar, dels pr bordsben, dels på andra
sätt, blev livligt intresserad. Han brukade
ofta drömma att han var på väg till det
Kongelige Theater, men gatan, som han
gick, var inte en Köpenhamnsgata utan
en gata som påminde om Rue de Rivoli,
med ändlösa kolonnader. Kanske en dunkel
reminiscens från det gamla Alexandria ...?
– Naturligtvis, sade jag. Kanoposgatan!
Det stämmer precis!

– Men hur var Jesus egentligen i verk­
ligheten? frågade fröken Oda Hansen.
– Ja, min nådiga, svarade jag, det är
inte så lätt att säga i en hast. Jag håller
just på och skriver mina memoarer från
den tiden, och där har jag meddelat det
lilla jag har kunnat erinra mig om ho­
nom ...
– Ä, vill ni inte läsa upp dem för
oss?
– Kan inte falla mig in, fröken Hansen!
Man bjuder inte hem gäster för att läsa
upp sina egna pekoral för dem. Men så
mycket kan jag ju alltid säga, att han
var en man med den förmågan eller egen­
skapen att samla massor av fanatiska an­
hängare om sin person. Det är en egen­
skap som många människor ha haft, och
vad resultatet blir, det kommer an på om­
ständigheterna. Ibland blir det ett litet
misslyckat uppror och ibland ett stort rike.
Mycket ofta blir det en liten sekt, och
den lilla sekten kan bli en stor religion.

En snöboll kan ju ibland bli en lavin.
Men det beror inte på snöbollen.
– Det gör det visserligen inte, sade
Josef Marin. Men massan av människor­
nas fänad lär nog alltid helst tro, att
den snöbollen måste ha varit en gudomlig
snöboll. Eller åtminstone en idealisk snö­
boll! Världshistoriens etiskt mest högtstå­
ende snöboll!
– Ja, det är ju klart! Om vi vore turkar,
skulle vi alla svära på att Muhammed var
den stiligaste och präktigaste karl som
nånsin har funnits. Men nu är vi gudskelov
kristna människor, och då är det ju klart
att vi säger detsamma om Jesus. Mitt per­
sonliga intryck av honom var visserligen
litet blandat, men jag kände honom så
litet, och jag kan ju ha misstagit mig.
Han skällde en gång ut min gamla heder­
liga far, som var rabbin och skräddar­
mästare i Tiberias, och det gjorde kanske
att jag inte kunde bli så värst förtjust i
honom. Men jag vill gärna vara opartisk,

och i alla händelser kan jag intyga, att han
inte var en så löjlig och obehaglig per­
son som han sedan blev i ett slags histo­
risk roman, som nuförtiden kallas Johannes
evangelium, där han ideligen, ideligen tja­
tar om sin egen gudomlighet och talar
till sin mor som en prins av blodet till
sin gamla amma, eller knappt så hövligt. I
jämförelse med den figuren var han en
ganska rejäl karl!
Men korsfäst, det blev han nu inte. Jag
tänkte först att det skulle vara en stor
tröst för alla som sitter i kyrkan och
lipar över hans korsfästelse var långfredag
att få veta det; men det ser inte så ut.
Vännen Baldersen är inte glad åt det, kan
jag se, fast han är en snäll och godhjärtad
karl annars, och då lär väl ingen annan
heller bli det. Och inte lär folk tro det
heller för att jag säger det, och det är mig
för resten egalt. Men det är mig komplett
obegripligt hur folk kan inbilla sig att
judarna försökte tvinga Pilatus att kors­

fästa Jesus. Det behövde de verkligen
inte! Det skulle han ha gjort med största
nöje – han var min själ ingen blödig
karl! – fast han fann det klokare att
låta bli. Hur går det annars till i liknande
fall? Om en finne eller polack under det
ryska regementet hade gjort ett litet miss­
lyckat upprorsförsök – finns det någon
som tror att finnarna eller polackerna då
hade samlats utanför den avhållne ryska
generalguvernörens palats och tiggt och
bett honom om att hänga bråkmakarn?
Eller att den ryska guvernören skulle ha
förklarat mannen oskyldig men hängt ho­
nom ändå – för att visa finnarna eller po­
lackerna en liten artighet? Men Jesus hade
förbrutit sig mot den judiska religionen
– inte sant, Baldersen, det var det du
ville säga? Jaha, det gissade jag! Men
hur fan kan någon inbilla sig att vi judar
skulle ha tagit den hatade och avskydde
hedningen Pilatus till domare i en sak som
angick vår religion! Det kan nog hända

att morbror Kaifas, och flera till, gärna
hade velat stena Jesus, som vår lag bjöd;
men att anklaga honom inför Pilatus för en
sak som inte angick honom och som han
inte hade begrepp om – nej, den jude
har aldrig funnits, som kunde ha fallit på
en så barock idé! Och om vi verkligen hade
gjort det skulle Pilatus ha bett oss dra åt
helvete! Våra pengar ville han gärna ha,
men vår religion intresserade honom inte!
Men nu går vi över till osten. Här är
Roquefort och Gorgonzola och Smålands
prästost, och så tar vi en klunk bourgogne.
Skål!
Till dessert fick vi bara några franska
päron och danska gravensteinare och litet
snask åt flickorna, och till det drack vi
Manzanilla, ett vin som norr om Pyrené­
erna nog är mest känt från Carmens haba­
nera i första akten, men som verkligen
också kan drickas. Jag tycker om det.

*


Efter middagen roade vi oss med att
mana fram de dödas andar, ett nöje som
på sista tiden har kommit mycket på mo­
det här i Köpenhamn. Fru Mandolin arran­
gerade en psykograf på det viset att man
satte sig runt ett bord, några stycken (Bal­
dersen och Marin och jag var inte med)
och höll tassarna på ett stort tomt visky­
glas, och när man hade suttit på det viset
en stund, började andarna komma, den ena
efter den andra. Vad de hette och så vi­
dare minns jag inte så noga. Blasius ville
gärna tala med ärkekomedianten Parme­
nides från Alexandria, men han ville inte
komma, vilket hade sin naturliga förkla­
ring däri att hans ande hela tiden hade
varit närvarande, inlogerad i Blasius egen
stofthydda. Unga Kristensen ville ha fatt
på Jesus, men Kasper protesterade med
stor och uppriktig indignation, och de
andra tordes inte heller besvära honom.
Kasper ville helst tala med Strindberg,
som han påstår att han en gång har supit

med tre nätter i sträck – hans livs stol­
taste minne! – och Strindberg kom verk­
ligen. Han presenterade sig tydligt och
klart, viskyglaset dansade alfabetet runt:
S, t, r, i, n, d, b, e, r, g. – »God afton, herr
Strindberg!» sade Blasius och lättade litet
på baken. Blasius frågade Strindberg vad
han tyckte om honom i Dödsdansen, men
det fick han inte något begripligt svar på;
o, b, x, q, t, z, och så vidare – det kunde
ingen bli klok på. – »Var är du, Strind­
berg?» frågade Kasper. – »I himmeln»,
svarade Strindberg. – »Hur trivs du där?»
frågade Kasper. – »D, j, ä, v, l, i, g, t,» sva­
rade Strindberg.
Tänk vad det var likt honom! Aldrig nöjd!
Men så försvann Strindberg, och i stället
kom Plinius den äldre, som ingen hade
haft bud efter. Hur det gick till, det må
fanken veta. Kasper bad honom ganska
ohövligt vända om dit han kom ifrån. Kas­
per är visserligen pneumatisk, men han
blev i alla fall ganska fort trött på an­

darna, och det passar honom inte att sitta
alltför länge och glo på ett tomt viskyglas.
Unga Kristensen hade också fått nog av
andarna och satt och pratade med Josef
Marin. Och jag tog ett parti schack med
Baldersen, som naturligtvis klådde mig
med glans.
– Det var en olycksdag för mig, den
dagen jag kom in till er och köpte Grimms
lexikon, herr Marin! sade Kristensen. Jag
har en gammal moster som bekostar mina
studier, men det är under den förutsätt­
ningen att jag skall bli präst. Men det kan
jag ju inte bli efter det här. Vad skall
jag nu ta mig till?
– Ni gör mig rentav förskräckt, herr
Kristensen, sade Marin. Det är ju min
egen historia omigen! Men varför måste
ni nödvändigt göra samma dumhet som
jag? Jag tyckte, precis som ni tycker nu,
att jag inte kunde bli präst, därför att jag
inte trodde på Jesus. Men det gick inte
många år förrän man kunde tänka och

tro vad man ville om Jesus och kristen­
domen, och säga det också, och vara en
lika bra och ansedd präst för det, och bli
både kyrkoherde och biskop. Så är det vis­
serligen ännu inte i Danmark, men det kom­
mer snart, det kan ni vara alldeles lugn för.
– Det är kanske inte så säkert, sade
Baldersen, som hörde på med ett halvt öra,
medan han spelade sitt parti. Svenska präs­
ter och biskopar, det har visst alltid varit
en sort för sig. Här i Danmark har vi
en historia om en svensk präst, som pre­
dikade om helvetet så att församlingen
grät och tjöt, men som till sist slutade sin
predikan med att säga: »Gråt inte, barn,
det torde vara lögn alltihop!» Jag vet inte
om historien är sann, men den skulle aldrig
ha kunnat berättas om en dansk präst. Och
Tegnér hade nog aldrig blivit biskop i
Danmark.
– Och för resten, herr Kristensen, var­
för skall ni ta det så noga med sanningen?
sade Marin. Sanningen är fattig som Job,

ofruktbar som ökensanden och tråkig som
en gammal antikvarisk bokhandlare. Men
lögnen är rik som påven i Rom! Lögnen
uppför byggnader, som trotsa årtusendena
och som ge människomillionerna ett hem,
där de känna sig trygga och lyckliga. »Av
frukten skall man känna trädet.» Leve
lögnens träd med dess rika, saftiga, nä­
rande frukter!

*

Det blev ganska sent, som det brukar
bli när Kasper är med. Baldersen och
Blasius gick hem redan vid tretiden, Josef
Marin gick också ner och lade sig, och
kort efter upptäckte Kasper att Irma Jensen
och student Kristensen hade försvunnit.
Han gjorde en razzia efter dem genom
de inre gemaken, men utan resultat. Kasper
led svartsjukans alla kval. Irma Jensen är
oumbärlig för honom just nu, dels som
modell till synderskan på hans altartavla,
dels på annat sätt. Vad han i synnerhet

tycker om hos henne är just att hon ger
honom kärkomna tillfällen att utstöta hem­
ska Strindbergska förbannelser över kvinno­
släktet, och han underhöll mig resten av
natten med de ovedersägliga bevis han hade
samlat på hennes otrohet, dels med student
Kristensen, dels med Oda Hansen och dels
med en poliskonstapel, som för resten ock­
så är väldigt svartsjuk och som Kasper
är ganska skral för. Stackars Kasper!
Men nu är det visst på tiden att jag
avslutar den här lilla skriften; det var
ju Jesus den skulle handla om, inte Kasper
och Irma Jensen. Kort sagt, klockan blev
åtta och morgontidningen kom, innan Kas­
per gick upp till sig. I morgontidningen
stod en predikan av Pastor Olfert Ricard,
som är präst i en liten fyrkantig kyrka
vid S:t Annæ plats, snett emot svenska
konsulatet. Pastor Ricard är den mest om­
tyckta predikanten i Köpenhamn, och hans
predikningar ha visst också kommit ut på
svenska. De stå alltid i tidningen dagen

efter. Nå, det roade mig förstås att se
efter vad han kunde ha att säga om Jesus,
och jag läste hans predikan. Ett litet Guds
ord kan ju aldrig skada.
Men lurad blev jag! Så gott som inte
ett ord hade herr pastorn att säga om
Jesus! Först klagade han över att hans
kyrka inte gör något vidare festligt intryck
och undrade om det inte kunde hjälpa med
litet nymålning i blått och vitt och mera
förgyllningar: blått, vitt och guld, det är
dock alltid litet festligt! I taket var det
några gammalmodiga, klumpiga figurer som
han ville ha bort; i stället ville han ha
»riktigt många änglar, stora och små, ärke­
änglar och evangeliets ängel och försam­
lingens ängel och vattnens ängel och av­
grundens ängel, kämpande änglar och hjäl­
pande änglar och offrande änglar och
sjungande änglar, och vad det nu allt finns
för änglar.» Skulle inte det bli praktfullt?
Och så ville han gärna ha några nya, fina
kostymer till sig själv. »Kunde ni inte ge

oss en fem, sex nya, sköna, dyrbara mäss­
hakar, som vi liksom i den fornkristna
kyrkan kunde bära till alla kyrkoårets olika
fester? En gul, med guld- eller silver­
brokad, till julen; en violett, blommig, till
advent och fastan; en vit med skön, bro­
derad bård till påsktiden; en röd till
pingsten – ja, till det kunde vi kanske be­
gagna den vi har – men till helga tre­
faldighetssöndag en grön, blommig, samma
färg som skogen och träden där ute, och
varför inte också en av himmelsblå sam­
met med gyllne stjärnor till kyrkoårets
sista tid, när det blir tidigt mörkt om
kvällarna.»
Jag kände mig på sätt och vis ganska
tröstad. När en präst inte har mera att
säga om Jesus, kan man väl inte heller
vänta så mycket av en gammal militär.
Och eftersom jag i min förra existens
var jude och son till en skriftlärd farisé,
kan väl ingen människa begära att jag
skulle kunna se på Jesus vare sig med

en troende kristens eller en nymodärn teo­
logs ögon. Jag såg honom helt enkelt
som jag tyckte att han var, och om det
skulle vara galet, utber jag mig den bättre
underrättade läsarens gunstbenägna över­
seende.
Vördsamt
G. M. Jägerstam.



EFTERSKRIFT.

Herr bokhandlare Josef Marin, som väl­
villigt har genomläst mitt manuskript, ber
mig upplysa, att då hans citat från evan­
gelierna icke alltid stämma överens med
den svenska kyrkobibeln eller andra gängse
översättningar med uppbyggligt syfte, så
beror det på att herr Marin i dessa citat
så noga som möjligt har följt den grekiska
grundtexten.
G. M. J.







