
  
    
      
        
      
      
        
      
      
        
      
    
  






KARIN BOYE
UR FUNKTION






UR FUNKTION

NOVELLER

AV

KARIN BOYE









STOCKHOLM
ALBERT BONNIERS FÖRLAG






Copyright. Albert Bonniers bokförlag 1940.



STOCKHOLM
ALB. BONNIERS BOKTRYCKERI 1940













UR FUNKTION






















När de gifte sig, hade han lovat sig själv att
bära henne på händerna.
Vad som gjorde honom så aktsam var väl
framför allt hennes utseende. Hon var liten och
spenslig, med små smala fina händer och en
späd nacke, som hon höll så rak, att det på något
vis verkade rörande. Man trodde nästan inte på
de raska rörelserna och det snabba, beredvilliga
leendet hos en organism av så bräcklig läggning.
Trots det var det kanske mer hennes styrka
än hennes svaghet, som från början betagit
honom. De svåra åren medan hennes mor låg
sjuk hade både omsorgen om hemmet och an­
svaret för den sjukas vård vilat på henne, och
bara med tillhjälp av en flicka som kom och
gick skötte hon allting vid sidan av sitt kontors­
arbete. Som gammal bekant i familjen kom han
då och då på besök och konstaterade, att allt
var lika välordnat som förr och att småsystrarna,
trots sin allvarliga uppsyn, också strålade av väl­

måga precis som i gamla dagar. Det mest be­
undransvärda var i alla fall hennes sätt under
hela denna tid: spänstigt, lätt, nästan som om
hon var tacksam för att hennes dolda krafter
en gång verkligen togs i anspråk. Och samtidigt
upprörde det hans ridderlighet, att allt detta
skulle vila på just hennes skuldror, att en ung
bräcklig flicka som hon skulle tvingas mäta sina
krafter med sjukdom och död.
Om det var hans beundran eller hans ridder­
liga beskyddarinstinkt, som bildade grunden för
nya känslor, är väl svårt att veta. Båda delarna
kanske. I varje fall fick modern, innan hon dog,
glädjen att lägga dotterns öde i händerna på sin
käre Lennart, sonen till en av hennes döde mans
bästa vänner.
Han lovade sig, som sagt, att bära sin hustru
på händerna. Redan när de flyttade in i sin lilla
våning, visade han hur obeveklig han var i den
frågan. Bodil ville helst att de skulle ta emot
båda småsystrarna i sitt hem, men han sade be­
stämt nej.
– Tänk på att du har två ansträngande år
bakom dig, sade han. Och om inte du vill tänka
på det, så måste jag göra det.

Hade han vetat, hur trasslig hans ekonomi
skulle komma att ställa sig, så hade han kanske
aldrig vågat ta ansvaret att gifta sig nu. Han
hade inte vetat vad ett hushåll gick till. Inte som
om Bodil skulle vara anspråksfull, sådant var
inte hennes väsen – men det var naturligt, om
hon njöt av att för första gången i sitt liv ha
råd till något mer än livets nödtorft. Han ville
inte störa hennes nöje. Kanske han till och med
ibland understödde hennes blygsamma lyxbegär
– det var så roligt att se hennes glädje över
vackra kläder, praktiska småsaker, glada sällskap.
– Vad det är synd att du ska ha så mycket
att göra! suckade hon, när han som vanligt för­
svann in i sitt arbetsrum på kvällen.
Han drog sig tillbaka till sina populärveten­
skapliga tidningsartiklar. Inkomsten för dem fick
ersätta den sparsamhet, som han inte hade hjärta
att be henne om.
Inte förrän hans ställning förbättrades, fick
hon veta något om allt detta. Då hade han änt­
ligen fått den lektorsplats han så länge gått och
hoppats på.
– Nu kan vi väl unna oss den där motorbåten
som vi har talat om? frågade hon.

Han kunde inte annat än berätta, hur svårt han
haft det att hålla ihop ekonomin under den tid
som gått.
– Det blir lättare nu, sade han, men vi kan­
ske skulle försöka hålla oss på den levnads­
standard vi redan har.
Bodils min var så full av häpen skräck, att
han nästan blev en aning besviken. Var det möj­
ligt, att lyx och nöjen verkligen betydde så myc­
ket för henne? Det hade han aldrig trott. Men
å andra sidan var det väl inte mycket att bli
besviken för: inte ligger det något märkvärdigt
i att en ung kvinna vill njuta av livet, det är ju
bara naturligt. Hon hade i alla fall inte sagt
något, och hon skulle aldrig göra honom före­
bråelser för att han inte var rik, så mycket
visste han.
Men Bodil satt i sin tänkvrå och borrade in
huvudet i kudden. Vad han förtjänade kom han
till henne med, lustiga små anekdoter berättade
han från skolan, vackra kläder nästan tvingade
han henne att köpa, så mycket hon orkade, men
sina bekymmer behöll han för sig själv, dem
delade han inte med henne. Var det att följas

åt i nöd och lust? Varför trodde han henne om
så litet?
Alldeles som detta att han inte ville de skulle
ha barn. Hon ville, men inte han.
– Men det är ju inget fel på mig! hade hon
utbrustit, då de talat om saken.
– Liten, svarade han och lade armen om hen­
nes axlar, inte är det något fel på dig, men du
är en liten bräcklig fågelunge, som livet ska be­
handla skonsamt. Jag skulle aldrig kunna för­
låta mig själv, om jag kom att göra dig något
illa. Och sådant kan gå illa för den som är liten
och bräcklig. Det är ingen barnlek, kan du väl
förstå!
Så slog hon sig till ro och tänkte, att någon
gång skulle han väl ändra sig.
Nu undrade hon, om han kanske egentligen
haft ekonomiska skäl för sin vägran. Om det
ändå hade varit det! Men hon hade på känn,
att han där hade talat uppriktigt. Han var för
rädd om henne. Han ville akta henne. Men hon
ville inte aktas! Hon ville leva! Och ändå borde
hon ju känna sig tacksam.
Hon borde också känna sig tacksam för att
han hade skonat henne från de där penning­

bekymren, tills de väl var över. Men hon var
inte tacksam, hon var bara olycklig.
När han nu kom hem med ett moln över
pannan och något visst nervöst, knyckigt i rörel­
serna, kunde hon gå fram till honom, stryka
honom över håret och fråga: Är det pengar ?
Då skrattade han – hon tyckte det lät an­
strängt – och svarade:
– Nej, liten, pengar har vi inget trassel med
nu, sedan jag har fått lektoratet och vi lever
sparsamt. Jag har faktiskt inga bekymmer alls
numera. Ser jag så ut? Kan man tänka sig, vad
jag då måtte gå och förställa mig! Nej du, nu­
förtiden är jag absolut glad och nöjd. Kunde
man vara annat, med en sådan liten hustru och
ett sådant litet hem?
Och så grep han henne om livet och tog en
sväng i sin livsglädje, men hon märkte, att det
kostade honom möda. Och då blev hon nedstämd,
och så blev han uppskruvad, och alltihop skor­
rade.
Han lärde sig, hur svårt det är att vara rid­
derlig och skonsam, hur svårt det är att hålla
alla bekymmer borta från sin hustru, utan att
hon märker något.

I själva verket hade han bekymmer igen, fast
inte i fråga om pengar. Den här gången gällde
det skolarbetet.
Rektorn och han hade aldrig trivts med var­
andra, därtill var de för olika. Hittills hade de
varit hövliga och gått ur vägen för varandra,
men nu hade det kommit till en saklig samman­
stötning, som gav genklang i hela lärarkollegiet.
Det gällde en synnerligen grov förseelse, en
rad stölder, som blivit begångna inom skolan
och länge utgjort en ouppklarad gåta. Med ens
löstes så gåtan genom att den skyldige greps på
bar gärning av städerskan. Det var en av skolans
lärjungar, en blek trettonåring, en av de skygga
och inåtvända, som ofta var ouppmärksam på
lektionerna men då och då kunde ge förvånans­
värt intelligenta svar. Kollegiet stötte och blötte
pojkens moral i alla tänkbara avseenden. Rek­
torn fann handlingen vittna om en redan genom­
rutten karaktär; människosläktet har också sitt
avfall, förutbestämt redan i sitt frö, sade han,
och man gör bäst i att inte försöka hålla det
uppe på konstlad väg, det hämnar sig; alltså
relegering, utan nåd. Yngsta lärarinnan, Karin
Enroth, talade några stammande ord om pojkens

sorgliga hemförhållanden. Detta befanns riktigt
i så måtto som hans styvmor var from på ett
asketiskt och bigott sätt och hans far påstods
vara en mycket sträng man – men den sortens
tråkighet borde åtminstone inte inverka menligt
på de uppväxande barnens moral – snarare
tvärtom – även om den nedsatte deras livsglädje.
Lektor Lennart Helsing hade särskilt fäst sig
vid det märkvärdiga ändamålet med pengarna.
Det visade sig nämligen, att pojken köpt tjockt
fint skrivpapper, anteckningsböcker i mängd och
en massa blyertspennor för de stulna summorna.
Kunde det anses normalt? Låg det kanske något
annat under hans handling än det brukar under
en vanlig stöld? För övrigt, i vilket fall som
helst – kan en trettonåring, som stjäl, verkligen
betraktas som en förfallen individ, en färdig
brottslingstyp, som ingen makt kan göra något
åt, som bara kan kastas på sophögen?
En storm uppstod kring pojken Andersson.
Den manstarkare skaran samlades kring rektorn,
och den riktade angrepp efter angrepp inte bara
mot sin motståndares pedagogiska principer, utan
också mot hans bristande moraliska sundhet.
Några få gav mer eller mindre förbehållsamma

medgivanden åt en modernare psykologi, men det
skedde med största ängslan och helst mellan fyra
ögon. Det enda stöd Lennart Helsing hade var
egentligen hos fröken Enroth, hon uppträdde
öppet fastän blygt som hans bundsförvant, och
det gjorde honom gott in i själen att var morgon
möta hennes trotsiga, uppnästa lilla ansikte i
lärarrummet. Hennes stora klarblå ögon hade en
sådan lustig blinkning, som om hon innanför all
sin blyghet var djupt övertygad om att hon i
alla fall visste bättre än de där petrifikaten.
Men det tar på en att gå i sitt dagliga arbete
kämpande för en förlorad sak och omgiven av
kamrater som fördömer och missaktar en. Att
vara illa ansedd går en gärna på nerverna, även
om man inte vill erkänna sitt beroende av andras
omdöme. Lennart hade börjat sova dåligt. Till
en början lyckades han dölja det, men en vacker
dag blev det upptäckt, och Bodil blev orolig.
– Lite överansträngning, sade han. Det blir
så frampå vårarna. I sommar, när jag har vilat
upp mig, blir det bra igen.
Det blev en skön sommar. De for till västkusten
och badade och solade sig på heta klippor och

kände sig som nya människor med frisk aptit
på livet.
För Lennart var det skönt att få spänna ifrån
ett slag, och han kände på sig, att han nog skulle
behöva de krafter han samlade. Inte tänka på
människor och problem! Bara vara som en
strandväxt, ett havsdjur, bara känna välbefin­
nandet i sin kropp och det återvändande vegeta­
tiva lugnet i sina nerver. Bara hämta andan.
För Bodil kom det dagar och nätter, då allt
föreföll henne meningslöst. Hon var inte över­
ansträngd, behövde egentligen inte vila, men låg
här och njöt och svällde av styrka. Vad skulle
hon med den till? Hennes liv var som en prin­
sessas, där fanns inga moln, inga svårigheter –
ibland önskade hon, att en jordbävning skulle
skaka urberget, så att hennes krafter sattes på
prov. En kväll, då de satt i en glödande solned­
gång, blev det henne övermäktigt, så att hon
frågade:
– Kan du säga mig, vad det är för nytta med
att jag lever?
Han kramade henne en aning förskräckt. Vad
var detta för griller?

– Du lever för att jag ska få dyrka dig, sva­
rade han.
Hon lutade undergivet sitt huvud mot hans
pullover. Han var bra rar! Men för första
gången kände hon sig på något underligt sätt
kränkt av hans dyrkan.
Skolan började på nytt, och Lennart tog nya
tag, med nya friska krafter. Förra året var glömt
och borta, drunknat i soldis och saltsmak. Men
allteftersom dagarna mörknade mot vinter, dök
det upp igen. Det händer mycket i en skola, vik­
tiga saker, viktiga för barnen också när lärarna
inte tar det så allvarligt, och Lennart kunde inte
sticka under stol med sina åsikter, när han tyckte,
att bruk och slentrian var fördärvliga. Då visade
det sig, att åtskilliga av kamraterna helt enkelt
inte räknade med honom längre annat än som
ett slags underligt ungt original med tokiga idéer.
När han upplät sin mun, ställde de om sig från
deltagare i en diskussion till åskådare på cirkus,
för att sedan återgå till sitt eget meningsutbyte
som om inget störande hade inträffat.
Först skrattade han. Sedan kände han sig
ensam. En enda stod fortfarande vid hans sida:
fröken Enroth. De båda började bilda ett litet

kollegium i det större kollegiet – de utbytte er­
farenheter från sin egen synpunkt, lånade var­
andra böcker och var upproriska tillsammans.
Hemma hade han alldeles släppt alla samtal
om sitt arbete. Han kunde inte dra upp en tråd­
ända utan att på ett eller annat sätt nysta sig
fram till den ledsamma stöldhistorien i fjol, och
det skulle utlöst för mycket bitterhet, det skulle
blottat hans såriga punkter och hans misslyckan­
den. Det var inte av fåfänga han undvek ämnet,
egentligen skulle han inte begärt bättre än att
Bodils små fina händer hade strukit bort föröd­
mjukelsen från hans panna, där sorgerna så små­
ningom började mejsla ut den ena rynkan efter
den andra. Men hon skulle ta det för hårt, hon
höll av honom för mycket. Han ville hålla henne
utanför livets beska orenlighet. Bodil var för
luftig och skir för den jordiska gyttjan.
Och Bodil smög sig tätt intill honom och
smekte honom försiktigt, hela tiden med en stum
obesvarad fråga i ögonen. Hon kände, att något
var galet, men det ville han inte kännas vid.
Man kan känna sådant. Ingen kan förklara
hur, men det ligger i luften. Kanske man upp­
fattar små omärkliga tecken, så små, så obetyd­

liga, att de är omärkbara också för ens eget
förstånd. Naturligtvis behöver man inte vara
stum, naturligtvis kan man också säga rent ut:
Jag vet, att du är bekymrad, jag känner det, du
gömmer något, och jag vill ingenting hellre än
dela det! – – –  men när man så många
gånger har försökt och den andre ingenting vill
erkänna och ingen förändring inträffar, vad hjäl­
per det då! Då besvärar man mindre med att
vänta – och till väntan behövs det också krafter,
mycket krafter.
Läsåret gick, och sommaren kom. En dag upp­
täckte Lennart en annons om ett ledigförklarat
lektorat i en norrländsk stad. Lite tråkigt att
lämna sin hemstad förstås, men ändå – att kom­
ma ifrån stickord och hånleenden och missakt­
ning och intriger ... Han skulle nog ha utsikt
att få det. I första ögonblicket andades han ut
i en stor befrielse – bara bort! Strax därpå
var det något i honom som gjorde invändningar.
Skulle han verkligen? Det fanns mycket som
höll honom kvar. Den vana vägen till skolan och
hem, klassrummet och bönsalen, barnen. Och
framför allt: det glada kamratskap han ändå

hade funnit hos en av sina kamrater – den kamp
de båda kämpade – – – 
Men han var tvehågsen. De plågade honom
nästan till det outhärdliga.
Bodil hittade honom med tidningen i hand,
fundersamt stirrande ut i luften.
– Hur är det fatt? frågade hon.
Han började tala om det lediga lektoratet. Vad
tänkte hon om den saken?
Hon såg absolut oförstående ut. Det fanns ju
inget rimligt skäl att lämna en plats, där han
hade det bra, för att ge sig ut mot okända öden.
Han hade väl bara kommit att tänka på det för
att det just gällde hans ämnen. Man kunde inte
ta det annat än som skämt.
– Kanske du har rätt, svarade han stillsamt.
Jag tänkte bara – nå ja, det kom bara för mig,
att det kunde vara bra det med. Men du har
nog rätt.
Långsamt och alltjämt med tidningen i handen
började han gå inåt skogen på sin vanliga kvälls­
promenad. Om han nu tog Bodils svar som ett
omen? Han ville det gärna. Hur en del av honom
än längtade efter att undkomma, kunde och ville
inte hans bättre och starkare del lämna en post,

där han ändå tyckte han hade ett nödvändigt
arbete att utföra. Han var så högtidligt glad över
sitt beslut, det var som en seger. Om han ändå
hade haft någon att tala med! Bodil kunde omöj­
ligt förstå honom, eftersom hon ingenting visste
om hela förhistorien. Han ville haft Karin En­
roth här, hon som var hans medkämpe, hon
skulle förstått honom nu.
Men på förstukvisten satt Bodil ensam och såg
månen gå upp bakom skogen. Den såg så black
och onödig ut i den ljusa sommarkvällen. Hon
kände en underlig tom förtvivlan sluta sig om­
kring henne. Där hade Lennart försvunnit i tan­
kar, som kanske var mycket viktiga för honom,
vad visste hon – och vad skulle hon någonsin
få veta! Han skulle komma tillbaka igen och gå
igen och komma tillbaka igen och ändå alltid vara
lika långt borta. I kväll kände hon för första
gången med hopplös visshet, att hennes väntan
var förgäves, att Lennart redan hade glidit ifrån
henne på allvar, långt långt bort.












SYSKONGÅRDEN






















Uppför trädgårdsgången till prästgården kom
en ung kvinna gående, långsamt som om hon bar
på en börda, och en som hon inte var stolt över.
Såg man närmare efter, kunde man också ur­
skilja vad det var som tyngde henne: det syntes,
fast nätt och jämnt, att hon väntade ett barn,
utan att hon bar någon guldring på fingret.
Prästfrun, som stod nere bland krusbärsbus­
karna, såg henne komma och gick emot henne.
Inte heller hon var så vidare gammal, fast redan
rätt fyllig, med en blid, nästan förlägen vänlighet
i sitt väsen. Hon hade väntat den andra, de hade
talats vid förr, och det var med alla tecken till
intresse som hon bjöd gästen stiga in och stängde
dörren, sedan hon sagt till om kaffe.
Det var svårt att komma i gång i den ömtåliga
frågan. Äntligen sänkte den främmande huvudet
och sade:
– Han säger ingenting.
– Men kan inte Lisa själv säga något då?

Åter blev det en lång paus. Sedan kom det
undergivet:
– Jag tycker liksom inte jag kan ställa sådana
anspråk, jag.
”Hon menar väl därför att hon är så djupt
fallen”, tänkte prästfrun, och blyg som hon var,
rodnade hon lite över sin egen häftighet, när hon
förtrytsamt svarade:
– Tycker Lisa, att Lisa har burit sig så myc­
ket värre och syndigare åt än Lars då?
– Nej – ånej, inte för det.
– Varför skulle Lisa då sota ensam för vad
ni har brutit båda två?
Tankegången var Lisa främmande. Hon teg.
– Men Lisa sa, att han förut talte om gifter­
mål?
– Ja, nog fattade jag det så. Han talte om
– han talte om att jag skulle flytta över till
Vässlinge.
Skuggan av ett småleende flög över hennes
ansikte vid den fantastiska tanken, kanske mer
för att nu inför prästfrun markera tillbörlig
blygsamhet. Sanningen att säga hade hon nog
tagit det på allvar då – men det var väl för
stort tänkt.

– Och det gör han inte nu mer?
– Han har blivit så annorlunda. Han är som
en annan människa, jag känner inte igen honom.
Och det skymde en våt dimma för Lisas ögon,
som stirrade rådlösa och förvirrade ut i förvand­
lingarnas värld.
– När blev han så förändrad då? frågade
prästfrun, mer för att något säga, men svaret
kom snabbt och säkert:
– Det vet jag nog. När jag första gången
talade om det här – om barnet, då var han som
han hade varit hela tiden. Det var då han ville
vi skulle gifta oss och bo på Vässlinge.
Hon måste fram med näsduken nu. Bakom
hennes tårar låg så mycket, som prästfrun inte
gärna kunde känna till: syrendofterna kring torp­
stugan i juni, det smidiga skuggspelet av en ung
manskropp, när den svingar sig in genom fön­
stret i den ljusa vårnatten, en djup röst, berusad
av den första kärleken, och hela den känsla av
ny viljekraft och ny självständighet och seger
över alla gamla skrankor, som äventyret ger, när
det kommer till två unga människor för första
gången. Månader av en lycka utanför vardagen

och vanan – och sedan det plötsliga: borta, för­
bleknat, det var inte sant.
– Sen, fortsatte hon snyftande, var han för­
bytt, jag vet inte vad som kom åt honom.
Prästfrun måste tänka på vad hon hört om
Vässlinge och hur lite det egentligen stämde
överens med föreställningen om en kärleksberusad
ung man. Vässlinge gård låg avsides och ägdes
av fyra syskon. Äldst, åtskilligt äldre än de andra,
var Maria. Henne såg man sällan ute i bygden;
hon var fastvuxen vid gården, där gick hon och
vakade över alla sysslor med ögon som ingen­
ting undgick. Så länge syskonen var små, hette
det om stora syster: ”En sådan duktig människa!
Vad hon spar och sliter åt de små!” – Men
allteftersom tiden led och syskonen växte upp,
började ryktet fara illa fram med Maria: ”En
sådan snål käring! En sådan elak, härsklysten,
stenhård ragata!” Om hennes girighet gick histo­
rier, som man kunde skrattat åt som åt andra
snåljåpshistorier, om de inte vittnat om en så
förlamande makt över människor och inte varit
så fulla av viskande fruktan och fasa. Vässlinge
var namnet på en god gård – inte utan Marias

förtjänst – men också ett namn av kall skugga,
av ängslan, av slit och av gnidighet.
I den skuggan växte tre syskon upp: Berta,
som var lite velig – det hade hon blivit av rädsla
för Maria, påstods det – och bröderna Lars och
Elias, tjugutvå och nitton år, båda bortkomna
bland folk, ängsliga och osjälvständiga som små
barn. Och denne Lars var det, som hade gått
friarvägar till den vackra Lisa i Lilltorpet och
blivit far till hennes barn? Visst var det lös­
aktigt, och prästfrun bad i sitt stilla sinne om
förlåtelse för sina syndiga tankar – men nog
tyckte hon i alla fall, att det var mer än man
skulle trott honom om. Hade han verkligen, om
också bara för en tid, gjort sig fri från sin äldsta
systers spöklika inflytande och gått egna vägar,
till och med gjort upp egna planer?
– Jag ska tala med Lars, sade hon. Eller ändå
bättre, jag ska be kyrkoherden göra det.
Kyrkoherden satt och läste brev, när hans fru
senare på kvällen kom in till honom för att över­
lägga i fallet Lars. Han steg upp och började
vandra från ena hörnet av rummet till det andra,
medan han sög på sin pipa och såg allvarsam ut.
– Det är en bekymmersam gård, Vässlinge,

sade han. Lars är inte den ende där, som går
orätta vägar.
– Du menar systern, Maria? Det pratas myc­
ket om henne.
– Så länge det bara är prat, kommer det mig
inte vid. Människor har obarmhärtiga tungor.
Jag menade inte henne. Jag menade den yngste,
Elias.
– Elias! Honom har jag då inte hört något
ont om.
– Sätt dig ner, så får du höra.
Han fortsatte sin vandring från hörn till hörn,
då och då med avbrott mitt på golvet för att rota
i pipan, allt under det han berättade med låg röst.
– För någon tid sedan kom en ung man hit
i en samvetsfråga. Han är närmaste granne till
Vässlinge gård. Han hade varit till marknads för
att sälja en ko och en kalv och farit i sällskap
med Elias i Vässlinge. När de skulle hem på
kvällen, märkte han, att pengarna, som han hade
fått för sina kreatur, var borta, och ingenstans
kunde han finna dem. Så måste de väl vara stulna
– men att leta rätt på pengar, som har blivit
stulna på en marknad, är inte så lätt. Den enda
det inte föll honom in att misstänka var reskam­

raten, Elias. Pojken hade varit så själaglad över
att få följa med – han hade aldrig varit till
marknads förr – och det fast han själv inget
ärende hade och inga pengar att köpa för. Hela
vägen dit var han stormande lössläppt – det var
väl friheten, som överväldigade honom, vetskapen
om att en hel dag få slippa ifrån trycket där
hemma och slå sig lös i sällskap med en glad
granne. Att han sedan visade sig nedslagen och
modlös på hemvägen kunde man ju med allt skäl
tillskriva hans medkänsla med kamraten efter
stölden.
– Inte förrän senare började grannens miss­
tankar väckas, och det på ett ganska underligt
sätt. Elias, som förut sällan brukade besöka
honom och alltid i bestämda ärenden, dök plöts­
ligt upp på alla lediga stunder – de är nog inte
många på Vässlinge, kanske han smög sig ifrån
arbetet också ibland – bara för att erbjuda sina
tjänster och ta ett handtag där det behövdes. Det
var inte utan att det verkade sjukt, som när en
människa har dåligt samvete och vill göra bot,.
Han hade också en skygg blick i ögonen och
verkade aldrig riktigt glad. Nå, det är man kan­
ske inte heller på Vässlinge. Men så fick grannen

dessutom höra på omvägar, att Elias hade skaffat
sig en klocka på marknaden. Redan att han inte
hade visat den för sin kamrat var ju underligt
– men särskilt som grannen alldeles säkert visste,
att Elias inte hade haft några pengar att köpa
för, så förstod han, att hans misstankar var rik­
tiga. Nu kom han alltså till mig och var orolig
för hur han skulle göra, om han rentut skulle
beskylla Elias för stöld och tvinga fram en be­
kännelse, eller om han bara skulle vänta och se.
Jag sade honom vad jag tänkte och vad jag
fortfarande står fast vid: att en överrumpling
inte har något värde, för den kan likaväl verka
som skrämsel, och så förhärdar han sig kanske
i sin synd i stället för att befria sig från den.
Men om det är så som det ser ut, att samvetet
nu håller på att arbeta inom honom, så ska vi
låta det göra sitt arbete färdigt, tills han vinner
seger över sig själv. Skulle han inte vinna någon
seger, skulle de mörka makterna vara lika starka
som de ljusa, så får man väl pröva överrump­
lingen då – lite senare.
Prästfrun satt och tänkte.
– Du ska tala med Lars, sade hon, och vad
det än har för verkan, skulle jag gärna själv

vilja hälsa på där i Vässlinge en dag. Jag vill
se Maria. Jag vill se, om hon har en starkare
vilja än jag. Jag vill se de mörka makterna på
nära håll.
Lars infann sig på kyrkoherdens kallelse, men
det kom inte mycket ut av samtalet. Han tum­
made förläget sin mössa och gjorde inga invänd­
ningar mot kyrkoherdens förebråelser. Det enda
han envist höll fast vid och upprepade var detta:
”Vässlinge är för fattigt att föda en till.”
Jo, han förstod, att han blev tvungen att be­
tala för barnet, men inte att gifta sig med Lisa.
Vässlinge var för fattigt att föda en till. Nej,
han hade aldrig lovat gifta sig med henne, sade
hon det, jaså, men hade hon några vittnen på
det då? Jo, nog skämdes han för vad han hade
gjort, både mot Guds bud och mot Lisa, men
inte blev det ogjort för man gjorde en dumhet
till. Vässlinge var för fattigt att föda en till.
Det var som om han satt och läste upp en
läxa. Genom honom talar en annan, som är star­
kare, tänkte kyrkoherden. Där hjälpte varken
goda eller onda ord, han måste släppa sitt socken­
barn utan att ha uppnått något.
Men prästfrun gjorde sig i ordning en av de

följande dagarna och gick den långa vägen upp
till Vässlinge.
Dagen var gråmulen och blåsig, och det gjorde
väl sitt till för att ge gården ett ohemtrevligt och
kusligt utseende, där den låg utan ett träd i när­
heten, fult byggd och ganska förfallen. Ingen
människa syntes till. Då hon knackade, öppnades
dörren av den svagsinta systern, och först sedan
hon länge hade väntat i ett ödsligt ”bästa rum”,
som luktade instängt och obebott, närmade sig
långsamma, tunga steg, och hon stod ansikte mot
ansikte med den fruktade Maria.
En högväxt, bred skepnad med åtstramat svart
hår. Det knotiga bleka ansiktet, den smala hop­
knipna springan som föreställde mun, men ännu
mer den glanslösa blicken och de orörliga dra­
gen kom henne att verka död. En gengångare,
som styrde de levande med den skräck, vilken
utgår från något som rör sig och talar fast det
håller på att multna.
Den lilla prästfrun bad en bön i sitt hjärta,
men kände sig inte mycket styrkt. Hennes röst
darrade, då hon började framföra sitt ärende
om Lars.
Den knotiga kvinnan fann det tydligen helt

naturligt, att hon skulle ha den slutliga bestäm­
manderätten, då det gällde Lars giftermål. Av­
mätt, långsamt svarade hon med samma ord som
Lars använt i prästgården:
– Vässlinge är för fattigt att föda en till.
Och med en liknöjd blinkning som en vilande
katt tillade hon:
– Det är stort nog för oss, men för litet för
en främmande.
”En främmande” sade hon om sin brors hustru,
ty det var ju i den egenskapen Lisa skulle flytta
dit. Hon kunde inte vidga den trånga kretsen
som var ”vi” ens ett enda steg. Hon hade låst
sig inne och kastat bort nyckeln. Prästfrun kände
sig som en stackars svag apostel, utskickad till
alltför starka och förhärdade hedningar. Kvin­
nan där var en förstenad kvarleva från en hård
hednisk urtid, en förvriden rest av de gamla nor­
diska ätternas sega sammanhållning mot utom­
stående. Och henne hade hon gått ut för att be­
segra. Likaväl kunde hon ha stigit ner i graven
för att kämpa mot döden.
Maria i Vässlinge slöt sina knotiga fingrar i
luften med ett grepp som om hon ströp något
levande.

– Vad man har är det bäst att hålla fast, sade
hon med sin långsamma, kalla röst.
Prästfrun ryste. Hon fick plötsligt för sig, att
så måste den andra ha suttit, så måste hon ha
gripit, så måste hon ha sagt en kväll, då yngste
brodern kom i sin samvetsnöd och bekände sin
ogärning och sökte råd. Gud tröste den som
växer upp under en sådan makt!
Då hon gick med oförrättat ärende, blev hon
stående nedanför trappan och såg sig omkring.
I skuggan av förstubron upptäckte hon någon,
som stod och täljde meningslösa spånor. Det var
Elias. Han kunde knappt ha ledigt från sysslorna
så här dags och så här års, så hade han väl
smugit sig ifrån då för att få tala med henne.
Hon sade högt:
– Ja, om jag nu kom ihåg vägen bara!
Han mumlade något om att visa henne. Så
gick han tyst före, och hon följde efter.
Utan att ett ord hade växlats mellan dem,
kom de fram till gärdesgården kring Vässlinge
ägor. Där stannade han, och hon stannade också.
– Nå, ska inte Elias följa mig ett stycke på
väg? frågade hon.
Han svarade inte. Det syntes på honom, att

han nog ville, men samtidigt kastade han en blick
tillbaka mot gården, som om han kände sin
systers ögon tvärsigenom skogsdungen.
Då tog hon honom i hand.
– Elias ska säga vad det är som trycker
honom, sade hon, för jag ser nog, att det är
något, och jag vill hjälpa Elias, om jag kan, eller
kanske – om någon annan kan det genom mig.
Det började rycka i hans barnsliga ansikte,
hans grepp blev så hårt att det gjorde ont, men
så släppte han med ens hennes hand, vände henne
hastigt ryggen och började springa tillbaka.
Hon gick hem med en tröstande känsla av att
även om hennes huvudsakliga ärende ändat med
nederlag – och det kanske var väl det, för Lisa
– så var detta andra med Elias snarare en seger.
Hon hade fått ge honom ett stöd, han kunde inte
helt och hållet som Lars ge sig in under systerns
inflytande igen, han skulle komma tillbaka till
henne, så snart han kämpat ut sin kamp och
tiden var mogen.
Ett par dagar senare, då hon kom hem från
några besök i socknen, möttes hon av sin man.
Han såg allvarlig ut.

– Elias i Vässlinge är död. Överkörd av tåget.
Han måste själv ha lagt sig över skenorna.
Hon sjönk ner på en stol, och hennes hjärta
stod stilla. Så hade den saken också slutat med
nederlag – de mörka makterna hade segrat också
där. Elias hade inte kunnat bli kvitt sina sam­
vetskval, men inte heller bryta sig ut ur troll­
kretsen.
Så begrovs Elias i Vässlinge i all tysthet, efter­
som han uppenbart var en självspilling.
Men söndagen därpå, när kyrkoherden steg
upp i predikstolen, var det första ansikte han ur­
skilde Marias i Vässlinge. Stolt och rakryggad i
sin svarta sorgdräkt och med den rättfärdiges
lugn över det knotiga, bleka ansiktet satt hon där
och stirrade på honom, och han tyckte nästan
det låg som ett hån i mungiporna. Då greps han
av en helig vrede och började åska. Han gick
ifrån ämnet så som han sällan gjorde och dund­
rade mot dödens tjänare Mammon, som binder
människorna i en trång krets, där de går som
djur i bur utan att möta varandra. Livets kraf­
ter, nerlagda i vårt hjärta av Skaparen, driver
oss ut: kärlekens stora makt, som driver man
och kvinna att övergiva fader och moder för att

bygga en ny värld tillsammans, och samvetets
stora makt, som är medvetandet om samhörighet
med vår nästa, vem han än må vara, skyld eller
oskyld, vän eller fiende – de driver oss ut till
varandra, de tvingar oss till liv, där Mammon
stänger vägen och låter oss förtvina och vissna
till lik. Ve över eder, I Mammons tjänare, I
dödens tjänare, I som förgiften de gåvor som
skulle ge liv, så att de blir till synd och fördärv
och död ...
Långsamt, kallt, lugnt lämnade Maria kyrkan,
då gudstjänsten var slut. Inte ett drag hade för­
ändrats i hennes döda ansikte, inte en skälvning
hade farit genom hennes förstenade gestalt. Men
Lisa från Lilltorpet, som skamsen suttit nere vid
dörren, svept i sin döljande schal, kände plötsligt
en hand i sin, då hon stod ute på kyrkbacken.
Det var prästfrun.
– Lisa, sade hon, jag tror i alla fall att vi
kanske får vara glada åt att den lille som kom­
mer inte behöver växa upp på Vässlinge. En dryg
börda fattigdom kan man nog bära, och en dryg
börda skam med, kanske – men på Vässlinge
tror jag att de onda makterna har vuxit sig för
starka för oss lite var.

Lisa såg upp med en tacksam blick, och präst­
frun nickade och gick vidare. Hon kom ihåg, hur
vackert syrenerna brukade blomma vid Lilltorpet,
och tänkte på att hur fattigt där än var satte
de alltid ut en kärve åt fåglarna om julen.










STOLTHET






















– Sätt dig, sade Karl-Volmar, så ska jag se
efter, om det finns lite konjak kvar.
Kamraten satte sig. Det såg inte särskilt hem­
trevligt ut i Karl-Volmars kula. Kalt hade där
alltid varit, och för det mest hade man kunnat
se, att ägaren inte hade mycket sinne för de yttre
tingen. Kanske det skulle så vara, eftersom Karl-
Volmar var skald. Sådana får man ju förlåta
en del, sägs det. Karl-Volmar fick man förlåta
en hel del. Hade det för övrigt stannat vid yttre
oordning och bristande känsla för hemtrevnad,
skulle det väl inte gjort så mycket. Men Karl-
Volmar kunde faktiskt sprida åtskillig inre otrev­
nad också, när han var ur gängorna.
Bertil Sjöstrand var rätt van vid båda sorterna,
och ändå höll han av sin gamle lundakamrat.
Han kunde konsten att skratta i mjugg och för
övrigt vänta, när ingenting annat hjälpte, tills
de onda makterna hade släppt taget. Som han
visste, vad som gömde sig på botten av Karl-

Volmars väsen, översåg han gärna både med
häftiga lynnesutbrott och med konstig, samman­
biten tystnad, som förr eller senare brukade tina
upp och ofta fick sin förklaring. Det gjorde
honom bara ont, att den andre skulle ha så myc­
ket inre stormar att gå igenom – själv lät han
aldrig såra sig och blev inte heller så över sig
orolig.
I dag tycktes Karl-Volmars tillstånd vara något
värre än vanligt. Han stirrade på ting som inte
befann sig i rummet och slöt munnen hårt om­
kring ord som han inte fick eller inte ville säga.
Hans sätt var vilt och förtvivlat, hans rörelser
var ryckiga.
– Det är inte mycket kvar, sade Karl-
Volmar och satte fram den lilla resten konjak.
Söp i går, förstår du.
– Ensam?
– När ingen kom så! Ska du ha eller ska
du inte ha?
– Jo tack, slå i du.
Karl-Volmar svor långa ramsor utan synbar
anledning. Sedan tömde han glaset och sjönk till­
baka i slö dysterhet.
Det dröjde länge, innan Bertil tordes fråga

något. Sedan gick han rakt på sak och hörde
sig för:
– Vad är det egentligen med dig, Karl-Vol­
mar? Du bär dig åt som en nackad tupp.
Karl-Volmar svor en ramsa till och förklarade,
att det var han också.
Sedan var det tyst igen.
– Tala, människa! sade Bertil. Tala om Gud
eller om döden eller om recensenter eller om biff,
men tala!
– Om döderi då! – Känner du Sigge Be­
relius?
– Lite på avstånd. Ungefär som du, för­
modar jag.
– En bra karl, är han inte?
– Det är jag övertygad om.
– En förbannat bra karl. Jag träffade honom
för en vecka sen så där. En förbannat bra karl.
En karl med framtid också.
Bertil vägde stolen mot väggen för att fram­
kalla en illusion av fåtölj och tänkte efter. Han
försökte framkalla Sigge Berelius’ bild för sitt
inre öga. Ett blont hår, som stod rakt upp över
ett sällsynt sympatiskt ansikte – en solbränna,
som stämde väl överens med en rak och ändå

ledig hållning och ett friskt trevligt leende –
det var de detaljer, som en efter en trädde fram
på bilden. Berelius kunde väl vara jämnårig med
Karl-Volmar, trots att han såg mycket yngre ut,
men han hade valt den mindre törneströdda
affärsbanan och hade nått en ganska god ställ­
ning, innan Karl-Volmar ännu hade skaffat sig
ens ett namn, långt mindre några pålitliga in­
komster. Nekas kunde inte, att Berelius från
början hade haft bra förspänt, inte bara med
lysande universitetsbetyg, utan också och fram­
för allt med ytterst förnämliga relationer. Hade
han inte varit så genomsympatisk, skulle ingen­
ting legat hans kamrater närmare än en smula
avund. Nu gjorde han i stället alla människor
vänligt stämda med sin öppna enkelhet och
friskhet.
– Allt jag vet om honom är bra, sade Bertil
slutligen efter en lång paus.
Då lutade sig plötsligt Karl-Volmar med pan­
nan mot bordet och började dunka i bordskivan
med knytnävarna.
– En förbannat bra karl, en förbannat bra
karl, upprepade han med ett raseri i röst och
rörelser, som illa passade till orden. Och säg sen,

att de inte passar för varandra! Han är skapt
för henne från begynnelsen! Och jag däremot ...
– Vilka? frågade Bertil förvånad. Har du
blivit tokig?
– De båda förstås – Hervor och han! De är
skapta för varandra, säger jag! Vad skulle hon
med mig, som bara plågade och pinade henne
med mina nerver och konstigheter! Nej, säger
jag, hon ska ha en stilig sportig karl med pengar
på banken och muskler, men inga nerver ...
– Hervor? sade Bertil. Du menar väl inte
att Hervor ...?
– Jo min själ menar jag det! Varför skulle
jag inte mena det! Det är ju de båda som passar
ihop! Har du aldrig kommit att tänka på det?
– Har Hervor sagt det?
– Hon! Nej. Det skulle aldrig Hervor göra.
– Nå, vad är det då för dumheter! Har du
gått och blivit svartsjuk på Berelius utan skäl?
– Svartsjuk! Se på mig – tror du det här
är ett anfall av svartsjuka! Jag kunde bli svart­
sjuk på vilken karl som helst, som jag visste var
sämre än jag, i något enda avseende, aldrig så
lite – nå ja, om du nödvändigt vill kalla det för

svartsjuka så – men det är så mycket mer,
förstår du. När jag såg, hur de smålog åt var­
andra, for det som en stöt genom mig: din gamle
syndare där, som förstör Hervors liv med dina
konstigheter, här ser du den som kunde göra
henne lycklig! Ja, jag vet, vad du tänker säga,
hur jag kan veta om hon är kär i honom – nej,
det kan jag inte veta, och det kan ju vara att
jag har tagit fel på det – men om jag drar mig
tillbaka nu, så varför skulle hon inte ta honom,
när hon var fri? Säg inget, nej, säg inget än,
du vet inte vad det har kostat mig att göra vad
jag har gjort.
– Gjort? sade Bertil och stirrade på honom.
En fårskalle har du alltid varit, men har du nu
gått och brutit med Hervor?
– Vad hade jag annat att göra? Du känner
Hervor. Skulle hon lämna mig för Sigge Be­
relius, tror du? Inte Hervor. Just därför att han
är glad och frisk och rik och har framtid och
just därför att jag är tokig och sur och fattig
och ingen framtid har, just därför, säger jag,
skulle hon aldrig, aldrig i livet, lämna mig och
ta Berelius. Det skulle gå hennes stolthet för när.
Du som känner Hervor, har jag inte rätt, kan­

ske? Förr skulle hon slita hjärtat ur bröstet än
erkänna att hon ville bli av med mig.
– Du har romantiska föreställningar om Her­
vor. Vilket inte hindrar att du kan ha rätt. Nu
börjar jag förstå dig. Men tror du inte hon ge­
nomskådar dig?
Karl-Volmar såg upp med ett leende, som var
slugt mitt i sin förtvivlan.
– Du tror väl inte jag har lagt fram mina
skäl för henne? sade han. Ånej. Jag har skällt
ut henne, har jag. Sagt att hon var tråkig, oin­
tressant, att jag var led på henne. Ja, inte ett
ord om Sigge Berelius, förstås. Men jag sa,
att jag hade hittat en annan liten tuttenutta, som
var lika god som hon. En kvinna, som får ett
sådant rått brev som det var, hon kan inte
komma tillbaka, om hon har en gnista stolthet.
Och Hervor är stolt, det har jag redan sagt. Jag
vet ingen, som är så stolt som hon. Nästan hög­
färdig. Men det är det allra värsta, förstår du:
att tänka sig, hur hon måste känna sig nu när
hon har fått det och tror det är sant – hur vid­
rigt hon måste tycka att alltsammans är – både
nu – och allt det som har varit – som var det
vackraste i mitt liv – och vilket kräk, vilket ut­

studerat kräk hon måste tycka jag är – men
det måste väl gå över – jag önskar bara att
det var om tjugu år, jag orkar inte vara med
om det nu, och inte de närmaste åren. Men
det var absolut enda utvägen – och när det
känns som värst, tänker jag att det liksom är
en botgöring för alla de gånger jag har plågat
henne och varit outhärdlig och obegriplig mot
henne. Jag ville ju göra henne fri, och om det
inte bara skulle bli en gest, så fick det ju lov
att ske på det här viset. Det förstår du nog.
Eller tycker du det är för hjärtlöst?
Bertil kände, att hans ögon var fuktiga. Nej,
sannerligen, det var ingen gest, det här. Mannen
där hade offrat det dyrbaraste han ägde, och på
ett sätt som minst av allt kunde ställa honom i
någon ädel martyrdager. Gamle Karl-Volmar,
hederlige, fine, ridderlige Karl-Volmar! Hans
enda bekymmer var, att det skulle göra för ont
i den han hade offrat sig för.
På en lång stund kunde Bertil ingenting säga.
Sedan reste han sig och räckte kamraten handen.
– Tack ska du ha, Karl-Volmar! sade han.
Du är faktiskt en av de få karlar jag känner.
Nog för jag skulle önska det blev bra igen mellan

dig och Hervor, för en bättre flicka får du aldrig
– men ändå – har en karl mod att göra
vad du har gjort, så har ingen annan rättighet
att lägga sig i. Var och en måste vara kung över
sitt eget öde.
Karl-Volmar följde honom ut. Han följde ho­
nom ett bra stycke på väg också, eftersom en­
samheten där hemma var för full av spöken.
Då han kom hem, satt Hervor i hans rum.
– Hur har du kommit in? frågade han be­
stört.
– Väntade tills någon gick in genom porten.
Nyckeln hit in hade jag ju kvar.
Nu hade han hunnit samla sig för den roll
han måste spela. Han visslade och försökte se
cynisk ut.
– Ja jag kommer från lilla Gullan jag, sade
han vårdslöst och slängde av sig hatten.
– Jag vet det. Jag mötte dig och Bertil Sjö­
strand på gatan, fast ni inte såg mig. Jag har för
resten skuggat dig de här dagarna, så jag vet
precis hur du har stängt in dig och precis hur
orakad du har varit och precis hur full du såg
ut redan på förmiddagen. Så nog har du varit
hos lilla Gullan alltid.

– Det angår dig för resten inte vilket, snäste
han.
– Angick det mig inte, skulle jag inte ha
gjort mig besvär. Och du kan tacka din lycka,
att jag inte var en liten gås, som gick direkt och
hoppade i sjön, plums.
Det gick som pilar av eld genom honom, när
han såg på henne. Rak och brinnande satt hon
där med sitt svarta hår kring ett intensivt spänt,
viljeladdat ansikte, där munnen lyste som ett
smalt rött streck mot det genomskinligt vita.
Helst hade han velat falla ner i en hög framför
hennes tåspetsar, men då skulle hela hans offer
ha varit förgäves. I stället var det hans plikt att
fortsätta såra henne med en avskyvärt busaktig
ton, som hon mindre än någon annan människa
på jorden hade förtjänt.
– Vet du, att du är en bracka? frågade Her­
vor allvarligt.
– Rör mig inte vilket. När det är slut så är
det slut.
– Du ska inte inbilla dig, att jag ett ögon­
blick har trott på Gullan, så det är inte därför
du är en bracka. Utan därför att det finns en

sak, en enda, som man har rätt att fordra av dem
som står en närmast. Det är sanningen.
Han grymtade något som var menat att låta
avvisande och hånfullt men inte hade avsedd
effekt.
– Ett barn eller en dåre kan man inte låta
välja själv, fortfor hon. Dem leder man. Men
en jämlike leder man inte. En jämlike låter man
välja själv. Därför säger man sanningen till den
man anser för en jämlike. Men så högt satte du
inte mig. Förstår du mig?
Nu glömde han sin roll för att försvara sig.
Han kunde ju ändå inte låta henne tro, att han
hade menat att behandla henne som en under­
lägsen varelse.
– Det kan väl vara tvärtom också! sade han.
Jag säger inte att det var så i mitt fall, men det
kunde vara det att man ville ge någon fri, som
man vet är för stolt att ta emot en gåva – om
man – om man inte – – tvingade den – – 
Hans huvud sjönk. Han hade velat tala oper­
sonligt, men rösten förrådde honom. Nu var hans
hemlighet ändå tillspillogiven. Offret hade varit
förgäves.
– Se där, sade hon. Var det inte just vad

jag trodde? Och det är det jag tycker är brac­
kigt. Du är för stolt att ta emot vad du trodde
skulle vara ett offer av mig, en barmhärtighets­
gärning. Det håller jag dig räkning för, Karl-
Volmar! Men har du inte tänkt på, att jag
kanske också är för stolt att vilja tvingas till vad
det än är, om det så är vad du tror är bäst för
mig? Varför ska du bedöma vad som är bäst
för mig? Du förklarar mig omyndig, när du
bestämmer över mig, genom att ljuga.
– Jag ville ju inte att du skulle få veta något,
mumlade han. Det bästa hade varit, om du hade
gift dig med Sigge Berelius – att han är kär i
dig ser ju vem som helst, och du skulle bli
mycket lyckligare med honom än med mig.
Han tystnade. Hon såg ju saken från en helt
annan synpunkt. Hon kunde inte förstå honom.
Han hade menat hennes bästa, och hon var sårad
i sin stolthet. Det var fasligt invecklat.
– Karl-Volmar, sade hon och gick fram till
honom, tog honom i hand och förmådde honom
att möta hennes blick. Karl-Volmar, hör på mig.
Om jag lovar dig, heligt försäkrar, att jag
aldrig ämnar utsätta dig för en sådan vanära,
som barmhärtighet är, när det är fråga om kär­

lek – att jag aldrig ämnar vara så feg, att jag
inte säger rentut vad jag verkligen tänker och
känner i det som rör oss båda två – om jag lovar
dig att aldrig försöka välja för dig och spela
försyn för dig – tror du mig då?
– Visst tror jag dig, sade Karl-Volmar mot­
villigt. Du har väl egentligen aldrig ljugit för
mig heller.
– Nej, och jag tänker inte sticka under stol
med, om jag bryr mig det minsta om Sigge Be­
relius, var lugn för det, eller om jag stannar
hos dig med motvilja, eller om jag vill göra en
uppoffring. Först tänker jag fråga dig, om du
också verkligen vill ta emot den, ja det tänker
jag, Karl-Volmar, det andra tycker jag är oför­
skämt!
– Nog trodde jag du var stolt, Hervor. Men
det är en helt annan sorts stolthet än jag tänkte
mig – en helt annan sorts stolthet än man är
van att tänka sig hos kvinnor. Jag som trodde
att du aldrig skulle hälsa på mig mer efter det
brevet ...
– Säg, Karl-Volmar, vill du tro mig? Vill du
lita på mig? Vill du låta mig stanna hos dig, när
jag nu säger, att det inte är spår till uppoffring?

Han försökte svara, men det blev bara ett
otydligt mummel. I stället tog han ett fast tag om
henne, som om han var rädd för att hon skulle
försvinna igen, och lutade kinden mot hennes
hår, medan han slöt ögonen.










BLOMNINGSTID






















Liksom för att riktigt tillgodogöra sig de sista
minuterna av sitt besök i det trevligaste av alla
vardagsrum kröp fru Ridell ihop ännu mer i sin
stora öronlappsfåtölj framför den öppna spiseln,
där man nyss hade stekt äpplen framför elden.
Hennes ögon vilade på de två, som satt ett litet
stycke därifrån i lampans vita ljuskrets, modern
med sin stickning, dottern med sitt skissblock.
Svårt att säga, vad som gjorde det stora, låga
rummet så förtjusande. Kanske de många trevliga
vrårna – kanske den kultiverade och personliga
stilen över minsta småsak – kanske också den
lugna och varma gladlynthet, som strömmade ut
från de båda där vid sitt arbete.
– Kära Lisen, mumlade hon sömnigt ur sin
öronlappsfåtölj, jag har det så bra, så jag vill
rakt inte ut i regnet och blötan. Jag vill stanna
här hos er. Ni är världens lyckligaste familj,
vet ni det?

– Kanske det, sade fru Lisen och log över
sin stickning. Peppar peppar, för resten. Man
kanske inte skulle ha det så bra. Man förtjänar
det inte.
– Vad du pratar, mamma! sade Annika före­
brående och såg upp från skissblocket. Vem för­
tjänar det så bra som du! Du som är det raraste
som finns!
– Hu! sade fru Ridell och kikade ut från sitt
gömsle. Hör ni vad det blåser och regnar! Och
nu ska jag ut!
Just nu drev en by mot fönstret, det smatt­
rade och skvalade. Utanför stod kvällen sen och
mörk, och glesa lyktor lyste upp villastadens bot­
tenlösa vägar. Alla ryste till vid ljudet av regnet
mot rutan – och rysningen ökade ytterligare
deras känsla av värme och trevnad. Liksom pelar­
gonerna innanför de översköljda rutorna var man
ljuvligt skyddad och fredad för allt ont.
Från övre våningen hördes ett lätt knarrande.
Fru Ridell lyssnade: det var steg, som gick fram
och åter, fram och åter. Det måste vara den
yngsta dottern, Kerstin, som strax efter teet
dragit sig tillbaka till sitt rum.

– Vad hon är orolig där uppe! sade fru
Ridell.
– Ja – det är hon verkligen, sade Lisen Dun­
ker efter en kort tystnad. Kerstin är en orolig
ande. Det är kanske ungdomen – det går väl
över.
– Ja men mamma – aldrig har jag varit
sån? invände Annika. Och du vill väl inte påstå,
att jag inte har varit lika ung som Kerstin?
Fru Dunkers enda svar var först ett leende,
sedan, då leendet hade dött bort, en suck. Fru
Ridell reste sig.
– Ni får hälsa Georg så mycket! sade hon.
Stackare, att hans sammanträde ska dra ut så på
tiden.
I samma ögonblick ljöd stampande på förstu­
kvisten och skrapande på torkmattan utanför.
Strax därpå hördes nyckeln i låset, och Georg
Dunker steg in, regnvåt och glad. I de grå ögon­
brynen satt stora droppar och glittrade i skenet
från lampan, och hans ansikte, upphettat av den
piskande blåsten, lyste upp, då den varma trygg­
heten här inne slog emot honom. Han flängde
av sig de våta ytterkläderna och steg in som till

fest. Fru Ridell kunde inbillat sig, att det var
hennes närvaro, som gjorde kvällen så glad. Det
gjorde hon nu inte, för hon kände familjen –
men överflödig kände man sig aldrig här, och
ingenstams var det så lätt att vara som hemma.
En stund till måste hon stanna och dela Lisens
och Annikas glädje över att ha husfadern där
igen.
En kort stund senare knarrade trappan under
lätta långsamma steg. Bland ytterkläderna i den
mörka tamburen rotade någon som tydligen ville
göra så lite väsen av sig som möjligt. Just för
att denna någon var så tyst och försiktig, lyst­
rade hela familjen, och Georg Dunker ropade:
– Ska du gå ut, Kerstin?
– Ja, jag tänkte gå ut och gå ett slag, sva­
rade en kylig och liksom avlägsen flickröst.
Ingen hade något att invända, men man såg
på varandra. Från den stillsamma och osynliga
familjemedlemmen i tamburen tycktes en kall
fläkt nå dem. ”En ängel går genom rummet”,
tänkte fru Ridell, men måste genast själv göra
den invändningen, att om detta var en ängel, så
var änglar ganska beklämmande väsen.

Då Kerstin kom hem igen, hade Annika redan
gått och lagt sig i deras gemensamma rum.
– Du får gärna tända, jag har i alla fall inte
somnat än, sade hon, då systern försökte klä av
sig i mörkret. Kerstin tände. Hennes ansikte
flammade rött efter promenaden i det vilda
vädret.
– Vet du, det kan vara så skönt ibland att
gå i regn och blåst, sade hon liksom urskuldande.
Man blir en smula lugnare. Kanske man behöver
någon att slåss med.
Annika låg och kisade mot ljuset.
– Sover du bättre nu om nätterna? frågade
hon lågt.
Kerstin skakade på huvudet.
– Men säg inget åt mamma, bad hon. Det
oroar henne bara.
Då mörker och tystnad åter sänkt sig över
rummet, låg Annika en kort stund och funderade
över familjens olycksbarn, skuggan över idyllen,
nervknytet Kerstin – hon som tog allting så
tungt och var överkänslig för livets smärtsamma
sidor. Men bara en kort stund, sedan somnade
hon.

Det mörka halvåret öppnade sig som en svart
tunnel, slök alla de resande och släppte åter fram
dem i dagsljuset, när det började lida mot vår­
kanten. Annika var trött och så pass nere som
hennes glada lynne tillät. Hon hade haft ledsam­
heter på Konstakademin för några intriganta
kamraters skull.
Då hon så kom hem en eftermiddag, mötte
henne modern med blekt och ängsligt ansikte.
– Var lite tyst! bad hon dottern. Georg mådde
så illa, han kom hem i dag mittunder arbets­
tiden ...
Annika besvarade hennes skrämda blick. Utan
att någon hade nämnt dess namn, reste sig ett
spöke mellan dem: i Stockholmstrakten hade på
sista tiden förekommit flera fall av epidemisk
hjärnhinneinflammation.
– Har du skickat efter doktorn? frågade
Annika. Samtidigt som hon såg modern nicka,
tillade hon: Var är Kerstin?
– På föreläsning på högskolan. Jag vågar
inte tänka på hur hon ...
Doktorn kom och utlät sig mångtydigt. Han
förordade, att den sjuke flyttades till sjukhuset
med ambulans. Just som ambulansen höll utan­

för på vägen, var också Kerstin framme vid
grinden, stannade ett ögonblick och fortsatte
långsamt uppför grusgången.
Fru Dunker kom emot henne redan på för­
stukvisten.
– Far är sjuk! sade hon, och i sitt upprörda
tillstånd omfamnade hon Kerstin, något som hon
annars aldrig kom sig för med. Var inte rädd,
var inte rädd, det är kanske inget farligt alls ...
Men hennes flämtande andhämtning och feber­
aktiga rörelser talade ett annat språk. Då grep
Kerstin med ett stadigt tag om hennes skälvande
händer och sade med mycket lugn, mycket fast
röst:
– Så, lilla mamma, det här kan vi inte göra
något åt! Vi får väl tåla oss och se! Kom in
nu och sätt dig ett slag!
Fru Dunker såg upp i sin yngsta dotters hårda
blå ögon med tacksamhet och kanske också en
liten smula skam. Hon kände, hur hon i djupet
av sitt hjärta inte begärde bättre än att som ett
litet barn få överlämna sig åt dessa fasta händer
och denna fasta röst ... Men hon var inte barn,
hon var mor och måste ordna och bestämma.
Hon skulle följa med Georg till sjukhuset, och

hon var alldeles färdig, så när som på en sak,
som hon hade glömt och inte kunde komma på.
Kerstin upplyste henne om att det var hatten.
Uppe på sitt rum satt Annika förstenad och
såg efter den bortrullande ambulansen. Hon
vände sig inte om, då hon hörde Kerstin kom­
ma in.
– Vet du, att det är söndag i morgon? frå­
gade Kerstin. Tilda vet ingenting, och mamma
kom sig inte för med att ordna med något. Vi
måste skynda oss, innan affärerna stänger.
– Kan du tänka på middagsmat nu? frågade
Annika dovt.
– Jo du, det kan jag, och nu sätter du genast
på dig hatt och kappa och följer med, för du
har mer sakkunskap än jag på det området.
Likgiltigt lydde Annika. Under vägen tvangs
hon i alla fall av systerns lugna saklighet att
rycka upp sig, så att hon åtminstone svarade och
iakttog vanlig behärskning. Det var ändå hon,
som måste ta sig samman och beställa vad man
skulle ha, för hon hade bättre än Kerstin reda
på vad som gick åt i hushållet. Men bra skönt
var det att ha Kerstins ögon över sig hela tiden.
Modern kom hem sent på kvällen, och det blev

inte mycket sagt, förrän man gick och lade sig.
Annika hade svårt att somna. Äntligen måtte
hon ändå ha slumrat till, för hon for upp ur en
helt annan tillvaro och konstaterade, att Kerstin
i tofflor och morgonrock gick tvärsöver golvet
och bort till dörren, som hon öppnade på glänt.
– Vad är det? frågade Annika yrvaken.
– Det lyser ur mammas nyckelhål, svarade
systern. Hon ska sova. Får jag tända och ta
fram mina tabletter?
Så fort det var gjort, släckte hon åter och
smög sig ut, men stängde inte dörren riktigt
efter sig. Annika satte sig upp och lyssnade till
de båda rösterna, som nådde henne, utan att hon
kunde urskilja orden – den ena jämrande och
skrämd, den andra övertalande och lugnande,
själv orubbligt lugn och blid. Slutligen tystnade
rösterna, bara den jämrande höjde då och då
några enstaka ljud. Då allt varit stilla en lång
stund, kom Kerstin åter insmygande.
– Hon sover, sade hon. Behöver du kanske
också en tablett?
– Det tror jag inte. Jag sover hur ledsen
jag är.

– Det är bra, sade Kerstin gillande och kröp
ner under täcket.
Sedan det hemska budet hade kommit från
sjukhuset, att det verkligen var hjärnhinneinflam­
mation, följde dagar och veckor som en mar­
dröm. Den sjuke fick inte ta emot besök, endast
per telefon kunde man göra sig underrättad om
hans tillstånd. Fru Lisen Dunker var aldrig
riktigt närvarande i sitt hem, trots att hon stän­
digt vankade omkring överallt, i trappor och
rum. Hon hade alltid haft svårt att komma ihåg
saker och ting – nu glömde hon allt. – För
karantänens skull stannade de båda flickorna
hemma, och Tilda i köket lät buden sätta sina
varor på långt avstånd utanför kökstrappan.
Annika var borta liksom modern. Det var inte
precis minnet som svek henne, men hon tycktes
ha mist all företagsamhet. Då olyckan slår ner
som en blixt över världens lyckligaste familj,
kommer plötsligt allt att se så meningslöst ut.
Kerstin ensam var full av handling, full av kraft,
som också räckte åt de andra.
Då den rödgråtna Annika satt ensam i skym­
ningen inne i deras rum, kunde Kerstin komma
in, lägga handen på hennes skuldra och stå så

en lång stund alldeles tyst. Hon hade aldrig varit
smeksam, Kerstin, och var det inte heller nu.
Hon hade aldrig haft lätt för att finna vackra
ord och hade det inte heller nu. Men hela hennes
väsen utstrålade en seg, stillsam tapperhet, som
drog upp de andra ur det formlösa.
En kväll, då fru Dunker och Annika båda be­
fann sig i vardagsrummet – modern satt vid
fönstret med händerna oroligt plockande i knät,
dottern stod lutad mot väggen och följde med
ögonen visarnas långsamma gång över den gamla
moraklockans urtavla – kom Kerstin in med en
bok i handen.
– Jag har hittat en sådan förtjusande bok,
sade hon. Vet ni vad jag föreslår, nu när vi får
hålla oss hemma om kvällarna? Jo, att en av
oss läser högt, medan de andra handarbetar.
Fru Dunker smålog vemodigt, men för att inte
göra Kerstin ledsen samtyckte man. Kerstin bör­
jade läsa själv. Hon hade ett jämnt och redbart
sätt att läsa, och boken var i sig själv fängslande
nog. De andra hörde på över sina handarbeten,
i början förstrött, sedan intresserade.
– Jag är så trött i halsen i dag, förklarade
Kerstin en kväll, sedan hon läst en stund. Nu

kan du fortsätta ett tag, Annika. Jag måste för
resten stoppa ett par strumpor.
Annika tog vid. Hon var för otålig i sin läs­
ning, flög över raderna, stakade sig, stammade
och läste fel. Till slut blev det för mycket för
fru Dunker. Hon hade i sin ungdom gått i Dra­
matens elevskola och visste, hur man egentligen
borde behandla svenska språket.
– Du slarvar, Annika, sade hon. Ge mig
boken, så får du fortsätta med din välsignade
jumper.
Och de båda flickorna lyssnade med upprik­
tigaste beundran och allt livligare intresse till fru
Dunkers dramatiska sätt att föredra de laddade
samtalen. Då klockan slog läggdags och man lade
bort boken, lyste två skära rosor på den gamla
damens kinder och hennes ögon hade fått glans.
– Jag riktigt skäms, sade hon, men jag har
faktiskt haft ett sådant nöje av det! Lova att
jag får läsa en bit i morgon också!
– Ja, om jag får laga dina nattlinnen i stället!
sade Kerstin. Och det fick hon.
Så kom fru Dunker en morgon in till sina
döttrar, som i vardagsrummet väntade på den
dagliga rapporten från sjukhuset.

– De – de säger, att han är utom all fara
nu, sade hon tonlöst.
– Mamma! skrek Annika till med fasa i
rösten. De hade aldrig talat om saken, hon och
Annika. Ännu mindre hade läkaren sagt något
åt det hållet. Men båda hade tydligen ändå haft
klart för sig, att hjärnhinneinflammation bru­
kade sluta med döden – eller sinnessjukdom. Fru
Dunker hade dagar och nätter igenom hållit en
förfärlig tanke på avstånd, en som trängde sig
på men som inte fick tänkas till slut: ”Vilket
skulle du helst vilja ...?”
Då Annika skrek till, hade Lisen Dunker riktat
sina ögon mot Kerstin, i en vild förhoppning att
åtminstone inte hon skulle förstå det hotfulla
glädjebudskapet. Men Kerstins min sade, att
också hon visste. Ett snabbt, dödligt allvar gick
som ett ryck över hennes unga ansikte och var
borta igen. Ingen sade något, och tystnaden i det
soliga rummet var tryckande, själva moraklockans
ticktack var fullt av skrämsel, där den mätte den
korta fristen mellan dem och framtiden.
Det första som sades kom från Kerstin, med
hennes lugna jämna röst:

– Sa de något om när han skulle få komma
hem?
– Nej, svarade modern kort, och hon kunde
inte hjälpa, att hon tyckte Kerstin var hjärtlös.
Vem kunde veta, om han alls skulle komma hem
mer, trots att han var räddad till livet? Och
om han kom – hur skulle det bli?
Första gången de besökte honom, var det hon
och Kerstin som reste in. Annika vågade inte.
Ute i korridoren grep fru Dunker sin dotter i
armen och sade med kvävd röst:
– Gå in först, Kerstin. Jag kan inte. Jag vet
ju inte ...
Dotterns långa smärta gestalt dök in genom
sjukrumsdörren, medan Lisen Dunker sjönk ner
på en bänk, utan en tanke i sin hjärna, utan att
se och utan att höra. Men bara en kort stund
efteråt stod Kerstin åter bredvid henne, strålande
över hela ansiktet, fastän tårarna strömmade
över kinderna.
– Du kan lugnt gå in, sade hon. Han är all­
deles som vanligt, fast förfärligt matt. Du får
inte vara inne länge.
Doktorn bekräftade, att Georg Dunker hade
gått igenom den hemska sjukdomen utan annat

men än en lätt lomhördhet, som sannolikt också
skulle ge med sig så småningom. Så ovanlig som
familjen hade föreställt sig var denna lyckliga
utgång tydligen inte.
Men den kvällen bröt Kerstins styrka samman
för första gången. Hon fick ett våldsamt gråt­
anfall, och det var Annika, som nu fick trösta
och vara tillflykt. Liksom de romerska dikta­
torerna nedlade Kerstin Dunker sitt kortvariga
välde, så fort farans tid var över.

En vacker sommarkväll åtskilliga månader se­
nare var familjen samlad i trädgården tillsam­
mans med den trogna grannen fru Ridell. Borta
vid knuten stod Georg Dunker, försjunken i sin
vackra blommande delphinium, och man passade
på att förundra sig över hans spänstighet. Så
gled samtalet, som så lätt hände, in på de för­
färliga veckorna i våras.
– Och du, Kerstin, sade fru Ridell, du som
var så otroligt modig och duktig, har jag hört –
trodde du verkligen hela tiden, att det skulle gå
så bra som det gick?
– Det vet jag inte, sade Kerstin förlägen. Nej,
det trodde jag nog inte alls egentligen. För resten

vet jag inte vad jag trodde. Det var ju inget att
tro, man kunde ändå inget göra. Annat än gå
tvärsigenom.
– Ja, sade Lisen Dunker och smålog mot fru
Ridell, det finns så underliga – plantor i Vår
Herres hage. De vanliga sorterna, som är du och
jag och många andra, de behöver sol och värme,
om de ska slå ut. Men så finns där andra, som
har bra nog mycket mer komplicerade fordringar
för att kunna blomma.
Kerstin rodnade. Hennes korta glansperiod
hade givit henne ett självförtroende, som hon
förut saknat, och det hade tinat upp henne och
gjort henne mer tillgänglig och meddelsam. Förr
i världen skulle hon då aldrig kunnat svara så
som hon nu gjorde:
– Ja – nu vet jag åtminstone, att jag vill bli
något påfrestande. Inte vet jag riktigt vad, det
klarnar kanske så småningom – men det får i
alla fall inte vara för lätt.










ELLA GÖR SIG FRI






















– Allt, allt kan jag uthärda, sade Ella med
en röst, som var trött till döden. Men att han
dessutom föraktar mig – det är det allra
bittraste. Det gör allting så meningslöst.
Den andras kornblå ögon blev alldeles runda
av indignation.
– Nej vet du, det rågar då måttet, utbrast
hon. Det var det starkaste jag har hört på länge.
Föraktar dig!
De båda kvinnorna satt mittemot varandra
framme vid fönsterbordet. Den ena, hon som var
hemma här, blek och tunn, med det mörka håret
slätt benat över sitt väl formade huvud och med
händerna vilande över ett handarbete i knät.
Handarbetet var en skjorta som skulle lappas,
och händerna var inga vita brodöshänder utan
seniga och ganska barkade, vana att ta i med
lite av varje. Den besökande satt där i hatt och
blå promenaddräkt. Hennes säkra hållning ända

ut i det ljusa hårburret lät ana en självständig
kvinna.
– Jag kan tala om för dig, sade den själv­
ständiga, att Arvid flirtar med andra.
– Det behöver du inte tala om för mig. Visst
flirtar han med andra. Det har han alltid gjort.
Men det bryr jag mig inte så mycket om.
Det var tyst ett ögonblick.
– Och så låter han dig arbeta för sig på det
sättet! Inte nog med din plats, sen ska du ta
extraarbete också för att han ska ha till sina
supgillen och annat!
Ella bara smålog på sitt bittra sätt.
– Vore det jag, skulle jag kört i väg honom
för länge sen! Varför ska just diktare få lov
att bära sig åt hur som helst? Jag har för all
del all högaktning för Arvids begåvning, fast inte
tror jag han är något snille precis – och även om
han vore det, kunde han väl uppföra sig som en
hygglig människa? Och så förakta dig till på
köpet! Varför håller du egentligen till godo?
Ella gjorde en trött åtbörd med huvudet.
– Tänk så bra du skulle ha det utan honom
att släpa på! Din plats har du, och tänk vad
det skulle räcka för dig ensam och bli över! Fri­

tid skulle du ha, och varför inte resa bort också,
tänk vad du skulle kunna ställa det bra för dig.
Åtskilligt mer sades, Astrid var den som förde
ordet. Hon ojade sig och manade till uppror
utan att låta sig nedslås av det klena resultatet.
Ella klagade egentligen inte, hon bara suckade
trött och smålog beskt. När Astrid slutligen skulle
gå, vände hon sig om i dörren och bekräftade
än en gång sina ord:
– Inte för jag vet, om du är en idiot eller
ett helgon – kanske båda delarna. Ett är då
säkert: den karlen kan tacka sin skapare, som
har fått dig till hustru. Synd bara att det skulle
bli ett sånt kräk som Arvid. För han förtjänar
dig inte.
Ella återvände till sin skjorta med ett leende,
men det var inte riktigt samma bittra och under­
givna leende som förut, det var uppmjukat och
tacksamt, som om hon ändå fått en liten belöning
för sin långa tunga uthållighet. I hennes tankar
dök bilden av modern upp, sådan hon satt där
i sin stora stol i går, då Ella hälsade på henne:
tunn och tärd av livets sorger och ålderdomens
värk, men klar i ögonen och ännu med samma
stränga drag kring munnen som hon haft redan

på den tiden Ella var ung flicka. Ja, sträng hade
hon alltid varit, mot sig själv och andra. ”Vad
man har tagit på sig, får man bära”, brukade
hon säga. Hon hade själv haft åtskilligt att bära,
stackars mor.
Som barn hade Ella aldrig riktigt förstått vad
det var för fel på far, bara att det var något. Det
märktes på mor, att hon visste det, och det märk­
tes på far också, att han visste det. Hela hans väsen
gav henne rätt. Han var glad, han var vänlig,
från början var det mycket liv omkring honom,
men det trubbades av så småningom, och Ella
hade en känsla av att han försökte gömma sig i
vrårna utan att lyckas. Mors klara ögon genom­
trängde alla vrår och avslöjade obarmhärtigt allt
som man gjorde fel, även om hon inte sade ett
ljud. Lite senare fick Ella den uppfattningen,
att far var en sådan som man drog en smula på
munnen åt, inte välvilligt utan föraktfullt, och
i verkligheten såg hon också många gånger det
leendet på sin mors läppar. Hur det kom sig
visste hon inte, men det fanns ingenting hon var
så rädd för som det leendet. Hellre skulle hon
velat lida vad som helst än bli utsatt för det.
Med pinsam noggrannhet rättade hon sig efter

mors föreskrifter, hon som de andra syskonen.
Alla var de lika rädda för den lilla stränga, tyst­
låtna kvinnan, som blivit en makt genom sitt
överlägsna leende. Först under den tiden då Ella
gick och läste, inträffade en händelse, som gav
mor rätt på ett ännu mer iögonfallande sätt:
det var när far en gång kom hem drucken. Han
hade aldrig gjort det förr, men det var väl ändå
det man liksom hade gått och väntat på. Ella
såg tillbaka på den långa spänningen mellan
föräldrarna som på ett slags rättegång, där an­
klagelse och försvar låg höljda i ogenomträng­
ligt dunkel, men där äntligen den kärande parten
genom långa år av uthållighet hade lyckats få
det avgörande beviset i sin hand. Far var fälld.
Moraliskt sett hade han varit det länge nog, nu
var han det också på något sätt juridiskt.
En enda gång hade Ella allvarligt gjort mor
emot, det var när hon gifte sig med Arvid, och
nu skulle hon då aldrig kunnat förklara, hur
hon den gången blev i stånd till ett sådant upp­
ror – men det hade varit som ett rus. Så, när
ruset hade förflyktigats något och vardagen bör­
jade, märkte hon plötsligt, att framför henne
och Arvid låg en likadan osynlig bok med debet-

och kreditsida för vardera, och hon hade blivit
förskräckt. Vilken av dem skulle till slut ha rätt,
vilken skulle ha orätt? Så fanns det i själva
verket ingenting angelägnare för henne heller än
att föra den boken till ett gynnsamt slut för
henne själv, att göra rätt för sig – så mycket
mer som mor hade varnat från början. Hon ville
inte stå där som en som sprang ifrån sina plikter.
”Vad man har tagit på sig, får man bära.”
Sömnaden sjönk ner i hennes knä, och bilderna
från barndomen och ungdomen drog förbi. Till
en grå väv smälte de ihop, nästan alltid hade
där varit något tungt att bära, nästan alltid
någon motbjudande plikt att fylla. Men redan
det hade varit en lättnad, att mor hade gillat
eller åtminstone inte ogillat vad man gjorde. Så
hade hon följt alla sina barn genom livet. Också
där hon inte varit med, hade hennes bild varit
levande och närvarande. Och en gång, när hon
inte längre fanns i livet, skulle hon ändå fort­
sätta att leda deras handlingar in i minsta en­
skildhet, så som hon med fast hand ledde dem
under barnaåren: ”Naturligtvis gör du som du
vill. Vad jag tycker, det vet du.” Naturligtvis.
Och så blev det som mor tyckte.

Det var redan långt lidet på dagen, då nycklar
rasslade, dörren öppnades och Arvid kom in.
Han steg fram till Ellas plats och ställde sig att
se på, hur hon sydde. Ella såg ut som om ingen
hade kommit in i rummet. Hon sydde bara något
fortare, och över munnen vilade ett ironiskt drag,
som om hon visste med sig, att hon just nu höll
på att samla glödande kol på någons syndiga
huvud.
– Det var rätt, sade Arvid, arbeta på du,
tills jag skäms och omvänder mig i mitt dåliga
leverne. Men jag kan säga dig, att så mycket
tråd finns inte, som du då får sy opp.
Visslande krängde han av sig kavajen och
drog på sig sin gamla arbetsrock. Han satte sig
till skrivmaskinen borta vid andra fönstret för
att fila och skriva ren en novell, som han hade
färdig. Länge hade han emellertid inte hållit på,
förrän han rusade upp och slog sin knutna näve
i bordet.
– Hymlande ragata! skrek han ursinnig. Hela
rummet är ju förpestat, äckligt, inte kan jag
arbeta i den här atmosfären!
– Ska jag sätta mig i kokvrån och laga dina
skjortor? frågade Ella kallt.

– Du ska slänga dig i slaskhinken, så jag
slipper se dig! svarade han med förtvivlan i
rösten. Tänk så rå han är då, den otäcka karlen!
I motsats till lilla Ella, som föredrar att verka
med långsam kvävning, den lilla fina människan!
– Vill du ha middag? sade Ella och reste sig.
– Inte om du ska laga den! Hellre svält­
döden! För resten har jag redan ätit.
– Du ursäktar kanske, att jag i alla fall tar
mig en smörgås, sade Ella. Jag hade nämligen
väntat på dig med middagen.
– Jag ursäktar! fräste han och satte sig till
skrivmaskinen på nytt, medan hon gick ut och
tog sig en bit mat.
– Ja, jag har extraarbete i kväll, så jag måste
strax gå tillbaka, sade hon. (Det var också all­
deles sant, hon skulle aldrig tillåtit sig att säga en
lögn.)
– Nu väntar du förstås, att jag ska falla på
knä och tacka dig för ditt uppoffrande sinnelag,
du som sliter ut dig för min skull, etcetera et­
cetera, svarade han argt. Men det gör jag inte.
För du har inget uppoffrande sinnelag. Du har
bara en önskan att ta död på mig med skuld­
känslor.

– Hur kan du! mumlade hon förtvivlat, me­
dan hon gjorde sig i ordning att gå.
Klockan var nio, då hon gick hem igen genom
de mörka gatorna. Tröttheten och mörkret sövde
henne i en mjuk halvsömn, och minnena, som
redan på förmiddagen strömmat över henne så
rikligt, tycktes fortsätta att flöda. Men nu var
det hågkomster av annan karaktär, som dök upp,
sådana som hållit sig undan i förmiddags. Det
var bilderna av hennes och Arvids första kväl­
lar tillsammans. September hade det varit, mörkt
som nu, men varmare. De hade gått längs sta­
dens utkanter, längs moderna nybyggen och
koloniträdgårdar, där de sista daliorna blom­
made i lyktsken. Det ljumma mörkret, tröttheten,
de ovana omgivningarna hade sövt henne till ett
drömtillstånd som nu, och från den underlige
mannen vid hennes sida gick strömmar av liv.
Han var något nytt och ledde henne in i något
nytt. Tingen var nya, världen var ny. De grön­
målade spaljéerna kring kolonistugorna, över­
vuxna med rosenbönornas gulnade bladverk,
skuggorna som djupnade under de blacka och
enstaka lyktornas ljus, den dävna lukten som
förkunnade höst, allt andades en ny och under­

bar äventyrlighet. Hon höll på att slita sig loss
från allt och våga sig ut på hav av okänd här­
lighet. Just i kväll överväldigade allt detta henne
med en särskild bitterhet – att alla dessa löften
skulle slockna i småaktighet och osämja, att Ar­
vid inte skulle hålla måttet ... Och på samma
gång sprang en hetsig längtan upp inom henne
att än en gång i livet få kasta loss, vara ny, vara
fri, vara det oskrivna bladet ...
– Det har gått för långt, mumlade hon för
sig själv med ett bistert tonfall. Man är väl ändå
inte skyldig att uthärda vad som helst!
Och ännu längre in tänkte hon med lättnad:
Kanske ändå! Kanske jag får uppleva en ny
frihet!
I stället för att gå raka vägen hem, hade hon
tagit av uppför den lilla branta gatan, där modern
bodde. Och vart skulle hon annars gått? Hon
kände, att hon stod vid en skiljeväg. Vem kunde
hjälpa henne annat än den som varit hennes
ständiga samvete? Hela sin räkenskapsbok skulle
hon slå upp, modern skulle själv döma, om inte
måttet var rågat nu. Sade hon: ”Inte än!” –
då hade hon ännu inte fyllt sin plikt intill slutet,
då skulle hon gå tillbaka och fortsätta. Men sade

hon: ”Det är nog!” – då visste hon äntligen,
att hon kunde kasta bördan. Gatan bar brant
uppåt, men hon gick lätt. Hon gick ju till den
enda, som kunde göra slut på hennes tvivel, den
vars dom hon var villig att underkasta sig, den
inför vars ögon hon alltid levde sitt liv.
Så var hon framme. Porten var stängd så här
dags, men eftersom det ännu lyste i fönstret,
kunde hon väl våga knacka på. Den gamla öpp­
nade fönstret och såg ut i mörkret. Långsamt
urskilde hon dottern, som låste upp med nyckeln
som räcktes henne och tyst steg in i det lilla gam­
maldags rummet, där hon satte sig till rätta i sitt
vanliga hörn borta vid kakelugnen. Modern hade
inte bäddat sängen än, hon hade suttit och virkat,
då dottern störde henne med sin knackning.
Nu, då de båda satt där mittemot varandra,
lät hon virkningen vara och såg på dottern med
sina klara ögon. Ella uthärdade blicken. Hennes
själ var kvald, hon ville ju ingenting hellre än
få råd och stöd i sitt handlande, och för det ända­
målet var det bättre, ju mer de klara ögonen
såg. Men för första gången i sitt liv hade hon
en känsla av att deras klarhet bedrog, att de
stirrade förbi det som fanns där inne i rummet,

förbi henne själv och ut mot något annat, som
upptog dem mer.
– Jag sitter här och tänker på er barndom,
sade modern, innan Ella ens försökt komma i
gång med några förtroenden. Inte hade ni bara
bra anlag, inte. Och hur skulle ni också kunnat
ha det? En mor må aldrig så mycket besluta
sig för att fostra sina barn otadligt – alla barn
har ju ändå två föräldrar. Ja, du också, lilla
Ella. Tänk, att du alltid ville ha de största
kakorna för dig själv. Men det har jag arbetat
emot. Det fick du veta från början, att det var
fult. Och för din mors skull lade du bort det
också. Och Jan kom hem från skolan och hade
lärt sig fula ord. Det glömmer jag aldrig. Den
kvällen grät jag och blygdes över mitt eget barn.
Men det fick jag också bort, med tålamod och
en stark vilja. En stark vilja, det hade jag, och
det behövdes. Ja, jag har kämpat om mina barn
som en lejoninna, och till slut vann jag också
seger i vad jag föresatte mig. Ert modersarv tog
överhanden, men det var endast och allenast
tack vare min sega strävan, som aldrig slappnade.
Var skulle ni varit utan den?
Ella satt och såg, hur den gamla rotade med

blicken i de försvunna åren för att finna sådana
segrar att vara stolt över, och plötsligt kom det
över henne ett slags medlidande med modern.
Att sitta så och gräva i det som ändå var förbi!
Måste hon verkligen jämt och ständigt säga till
sig själv, att hon ändå hade gjort nytta, att hon
ändå hade något att vara stolt över, att hon i
alla fall var en bra människa? Visst var det
rörande, ja – men rörande så som en stor svag­
het är rörande. Hon ville haft en stark människa
framför sig, en som genomskådade sitt barn för
att hjälpa henne. Men den gamla gumman, som
satt där med sin virkning, kunde inte genom­
skåda henne, hon orkade inte ens se henne rik­
tigt, därför att hon var mycket för upptagen av
sig själv. Det hade Ella aldrig sett förr. Men hon
hade väl aldrig förr sökt hjälp på ett så hjälp­
löst sätt.
Nu blev den gamlas röst bitter.
– Och ingen hjälp hade jag, tänk ingen hjälp
hade jag, sade hon. Jag har fått hjälpa alla, men
mig har ingen hjälpt. Alldeles ensam var jag,
så nog fick jag stå i och slita. Och nu sitter jag
här och är slut. Men jag har åtminstone gjort
rätt för mig – jag önskar alla kunde säga det.

Ella nästan skämdes, att hon så här inför
modern satt och tänkte på sitt. Men det gjorde
ju den andra också. Och så starkt som den gamla
var koncentrerad på sina egna oförrätter och
sin egen rätt, skulle dottern aldrig våga sig fram
med sina bekymmer, det kände hon. Det tog emot,
och det skulle inte tjänat någonting till. Hennes
gudom hade svikit henne. Och vad värre var:
hennes gudom hade sjunkit från sin upphöjda
plats för alltid och blivit en svag, svag människo­
varelse.
Med ens tyckte Ella, att hon var alldeles ensam
i världen. Den gamla kvinnan, som hon hade
varit så rädd för och så angelägen att inte miss­
haga, hade plötsligt vikit undan långt bort till
ett likgiltighetens land, och vad hon sade och
rådde till varken skrämde eller värmde. Det är
underligt att stå mitt i världen och vara alldeles
ensam.
Hade hon verkligen kommit för att höra sin
mors råd och lyda dem? Varför? Hon var
ensam. Ingen människa kunde säga till henne:
”Du är skyldig att härda ut.” Lika litet som
någon kunde säga: ”Jag löser dig från dina plik­

ter.” Hon själv kunde besluta som hon ville. Det
fanns ingen anledning att fråga någon annan.
En stund lyssnade hon till den gamlas klagan
och självberöm, men bara med ett halvt öra. Så
kysste hon henne flyktigt på kinden, en kyss av
trött medlidande, och gick hem fylld av ensamhet
och av frihet att handla som hon fann för gott.
Arvid låg på ottomanen och läste helt fredligt
i en bok. Han såg upp och nickade, då hon kom
in. I själva verket skulle det gjort henne det­
samma, i vilket tillstånd hon funnit honom. Det
som skulle sägas, det måste sägas.
– Arvid, sade hon lugnt och satte sig på
ottomanen vid fotändan. Arvid, jag vill skiljas.
Han lade boken ifrån sig, men låg kvar och
såg på henne. Där fanns ingenting av hans van­
liga hån i blicken – han hade hört, att hon me­
nade allvar.
– Ja, sade han. Ja – det förstår jag.
Han sade ingenting mer, låg kvar och stirrade,
tyst och allvarlig. Hon gitte heller inte säga
något, utan gick in i sovalkoven och klädde av
sig. Om en stund hörde hon, hur han bäddade
åt sig på ottomanen där ute.
Morgonen därpå blev det tyst frukost, tyst och

knapp. När de hade ätit, satte de sig till rätta
med tända cigarretter för att tala allvar.
– Ja, vi ska väl skiljas då, sade Arvid. Egent­
ligen inser jag, att jag har burit mig ganska
tarvligt åt. Ganska tarvligt. Egentligen inser jag
också, hur mycket du betyder för mig.
– Strunt i det där, sade Ella, plötsligt generös,
nu när hon skulle bli fri. Det går helt enkelt
inte mer.
– Nej – nej, det förstår jag! instämde han,
och rösten var så full av hänsynsfull ånger och
dold ångest, att tårarna steg upp i Ellas ögon.
Det hade alltid varit en av Arvids mest för­
tjusande sidor, att han i plötslig, uppriktig öd­
mjukhet insåg vad han gjort för ont och be­
traktade saken helt och fullt och rättvist ur den
andra partens synpunkt. Just nu förstod hon på
nytt något som hon på sista tiden haft svårt för
att fatta – varför hon en gång hade förälskat
sig så gränslöst i just den människan, som på
sätt och vis inte ens kunde räknas som riktigt
fullvuxen.
– Men innan vi går ifrån varandra, vill jag
säga dig något, sade han och tog hennes hand.
Jag vill säga dig, att allt det där pratet om att

du var äcklig och att jag föraktade dig och så
där, det var inte alls sant. Inte i grund och
botten. För nog kunde du vara svår ibland, led
på ett specifikt lömskt och hycklande sätt – ja
förlåt mig, men det är sant. Men egentligen visste
jag alltid vem du var. Och jag höll av dig.
Han svalde och teg. Hon satt och hörde på
honom, som man hör på en främmande. För ett
dygn sedan skulle hans ord ha upprört henne –
dels sårat henne, dels också lagt balsam på de
öppna såren. Nu hade alla sår ärrat sig på en
natt, och det blev inga nya. Om han föraktade
henne eller högaktade henne betydde inte längre
så värst mycket. Hon var ensam.
– Du vet nog inte, vad det har betytt för mig
under de här åren, att du har funnits till – och
funnits till för mig, fortsatte han. Jag tror jag
skulle sjunkit till botten annars.
Det sista kom nästan som en viskning. Ella
väntade, att han i nästa ögonblick skulle be henne
stanna kvar och hålla honom uppe i fortsätt­
ningen också.
– Jag ville inte, att du skulle gå din väg och
tro, att allt det där fula jag sa var min verkliga

mening om dig, sade han efter en stund. Du
måste veta vad jag verkligen tänkte.
Han steg upp och började gå hit och dit i
rummet. Under tiden talade han om, hur han
tänkte ordna det för sig: först kinesa hos en
god vän, som bodde i en annan del av stan, sen
söka efter någon lägenhet i en förstad, där det
var billigt. Det var ju självklart, att hon skulle
bo kvar här, de hade ju levat på hennes pengar
på sista tiden.
Hade hon inte varit så ensam – hade hon
varit kvar i sitt förra retade tillstånd, där hon
bara sökte efter förolämpningar att notera i
skuldboken och också fann dem överallt – då
skulle hon säkert nu också trott sig märka en
dold lättnad i hans röst, en opassande tydlig
iver att göra sig kvitt allt det som varit, och
blivit djupt sårad. Men nu satt hon som en främ­
ling och hörde, att han behärskade en stor ångest
inför ensamheten bara för att inte tynga henne
med ännu en börda. Den mannen var på många
sätt en tvivelaktig figur; men på ett sätt var
han en god människa, på ett helt annat och dju­
pare och mindre beräknande sätt än hon själv
någonsin hade varit.

Men inför det som han inte hade sagt greps
hon av oro. Han hade alldeles rätt i att han utan
henne skulle sjunkit till botten. Ändå var det
strängt taget inte hon, som gjort några ansträng­
ningar att hålla honom uppe. Snarare hade hon
drivit honom bort och ut genom sitt olidliga
rätthaveri och sitt olidliga tålamod. Han själv
hade hållit sig uppe med tanken på henne. Om
hon nu släppte honom? Men man fick inte tänka
så, man behövde inte tänka så, en vuxen män­
niska måste ju stå på egna ben. Man har ingen
skyldighet att vara barnjungfru åt en vuxen karl.
Han började packa ihop sina tillhörigheter.
Mycket ville han inte ta med sig, bara det som
var oumbärligt. Men redan det tog honom en
sådan tid att ta reda på, och hans sätt att stjälpa
ner det i väskan var fruktansvärt. Om hon ändå
kunde få hjälpa honom? Men han skulle säkert
tyckt illa om det, som en tillrättavisning, nu när
han just behövde känna sig fri och självständig.
På sätt och vis skulle han i alla fall sjunka
till botten, for det igenom henne med skärande
visshet. Inte moraliskt. Vad han än hade för
sig, skulle hans ambition som diktare hålla honom
uppe på ett plan, där ett borgerligt dygdemått

som moderns inte räckte till. Men praktiskt och
ekonomiskt skulle han gå till botten. Och det
stod klart för henne i en blink, vilka följder det
skulle dra med sig på alla områden – vilka be­
svär det skulle förorsaka, vilket hinder i hans
arbete det skulle utgöra, hur mycket tid han
skulle spilla på det, hur mycket förtvivlan, hur
mycket resultatlös kamp. På den klippan skulle
hans författarambition stranda. Han behövde
henne, även om han ingenting sade.
Som om han hade känt en varmare fläkt i
luften, vände han sig med ens om och såg på
henne. Hans blickar mötte hennes, bedjande,
vilsna. Så gick han fram och tog hennes händer
mellan sina, medan han sade, lugnt, lågt, med
nedslagna ögon:
– Du, Ella, om jag riktigt, riktigt föresätter
mig att bli en annan människa, tror du inte vi
skulle kunna försöka tillsammans bara en liten
liten tid till?
Hon svarade inte, och han släppte hennes hän­
der och vände sig bort.
– Ånej, sade han resignerat, jag har väl be­
handlat dig för illa. Du kan inte, det förstår jag.
Du ska inte tro, att jag inte begriper det.

I samma ögonblick han verkligen hade bett att
få stanna kvar, blev oron outhärdlig inom henne.
Tänkte han tvinga henne till barmhärtighet?
Hon kände till hans bättringsförsök. En liten tid
gick, sedan kom återigen ett av de sårande upp­
trädena. Och just nu sade han att han högaktade
henne – men om en månad skulle han ösa sitt
bittraste förakt över henne. Varför skulle han
inte då mena sina onda ord lika uppriktigt som
sina goda nu? Han menade dem! Och hon var
fri. Hon brydde sig inte om vad han tänkte.
Han kunde inte tvinga henne till en barmhärtig­
het, som ändå bara skulle varit en vacker gest.
Och ändå! Hon smålog. Vad skulle det i
själva verket kunna göra henne hädanefter, om
han föraktade henne på nytt, om han sade fula
saker till henne? Han var inte vuxen. Det skulle
inte nå henne. Nu var hon färdig att skratta åt
sig själv, som verkligen hade fäst sig vid vad
han sade eller inte sade. Lät hon honom nu
stanna, så var det bara därför att hon inte ville,
att han skulle dras ner mer än nödvändigt, inte
ville, att han skulle hindras i sitt arbete av en
ensamhet, som han inte kunde stå ut med, inte
ville, att han skulle snärja in sig i hopplösa tri­

viala bekymmer. Vad han sedan tänkte om henne,
det hörde ju egentligen inte dit. Här satt hon
fortfarande som främling, som åskådare, och
visste alldeles klart, att den mannen där, som
var så svag och så beundransvärd, var henne
mycket för dyrbar för att hon skulle vilja ta
hans svagheter som en personlig förolämpning.
– Vill du verkligen stanna hos mig? frågade
hon småleende.
Han kom fram till henne och insög undrande
och begärligt hennes uttryck.
– Nog vill jag ...
– Stanna då, Arvid, så börjar vi på nytt –
för femtielfte gången.
Han omfamnade henne tyst, hårt, tacksamt.
Det skulle inte bli femtielfte gången, det skulle
bli EN NY GÅNG, lovade han sig. Som han
hade lovat sig förr.
Men hon satt och tänkte, att åtminstone från
hennes sida var det den allra första gången. För
hon var ensam, ensam och fri. Och kanske just
därför kände hon honom så nära som aldrig förr.
Som på något avlägset och snarast komiskt
tänkte hon:

– Stackars mor, i morgon kommer hon väl
att gräla på Arvid som förr och förmana mig
som förr och tycka att allt är sig likt. Hon kom­
mer aldrig att ana, att faktiskt allting är för­
ändrat.












UPPLEVELSE






















Den sommar, som nu bröt in, var Elsas andra
som guvernant hos familjen Wassel på Toberga.
Och ändå, fast hon kände trakten och hade sett
den blomma förr, var hon yr och förvirrad av
den nya våren. Hon hade skakats av jordens
första uppvaknande, då åkrarna låg brunvioletta
och törstiga under en brinnande marssol, hon
hade druckit ur skogsbäckarna i ensamma backar,
där alla knoppar på kvistarna var bristfärdiga
och hon kände ett obestämbart liv sippra och
sjuda runtomkring i kala grå och rödbruna stam­
mar. Hon hade stått andlös på skogsvägen och
lyssnat till de första trastarna, som svarade var­
andra genom en våt, dimgrå, viskande vårkväll.
De ensamma vandringarna var hennes dyr­
baraste tid, och så mycket kunde hon alltid lämna
barnen åt sig själva. I dag hade de varit trötta
och kinkiga under lektionerna, men hon kunde
inte bli otålig just nu. Hela tiden hade hon sagt

till sig själv: det är lördag – i eftermiddag kan
jag ta en lång promenad.
Toberga låg tämligen ensligt, skogen stod all­
deles inpå, här och där utmed vägen såg man
en gård, men någon vandrare mötte man nästan
aldrig. Där Elsa nu gick, njöt hon med alla porer
av den rena luften och alla dess lukter, njöt av
ensamheten, som var full av vänlighet, och njöt
av sin egen unga lätthet. Hon gick inte, hon
dansade, hon svävade, hon flög. På toppen av
backen stannade hon och såg upp i den blå
himlen. Mittöver henne var den brinnande hög­
blå som ett hav mellan de kullriga molnens snö­
stalp, och hon kom ihåg, hur just detta hade
hägrat för henne en gång i vintras, då hon låg
febersjuk. Det hade varit korta grå dagar, utan
ljus, utan färg, och hon hade vridit sig i oro
och olust, som man gör när man har feber. Och
så, då hon slöt ögonen, hade hon plötsligt sett
för sig detta: bländande vita moln under en
högblå himmel, och svalorna, som kastade sig i
svindlande bågar genom det gränslösa. Och då
hade hon vetat: så länge detta finns att vänta
på, så länge är livet värt många febernätter och
många novemberdagar utan sol.

Längst nere vid horisonten bleknade det blå
till turkos. Det liknade en sten hon som barn
hade haft i en liten silverring. Men däremellan låg
en oskyldig koboltfärg, liksom nyfödd. Ett uttryck
kom för henne, som hon läst i något bildande
sammanhang och sedan undrat och fantiserat
över: ”Jenseits von gut und böse.” Ville hon
föreställa sig något påtagligt bakom de gåtfulla
orden, måste det bli just den färgen, en färg
från paradiset före syndafallet.
Hon vek av inåt skogen och kom till en undan­
gömd söderbacke, där solen gassade över några
unga ekar, ännu klibbigt blanka och grönbruna
i lövet. Där satte hon sig i det ljusa blåbärsriset
med ansiktet lyft mot solen. Själv tänkte hon
sig väl närmast, att hon gjorde så för att bli
brun, det såg så käckt ut – i själva verket kunde
hennes tillstånd bäst betecknas som ett slags bön.
Hängiven solbön, tacksam ömhet mot den gröna
gemenskap som omslöt henne – det fördolda
källsorlet från unga pulsar och intensiv lycka
bara över att andas och vara till.
Då hon kom ner till den sena middagen, var
hon fortfarande alldeles yr, och kinderna brände,
dels av solen och dels av vårruset. Till en början

var hon så uppfylld av vandringen, att hon inte
lade någon vikt vid fru Wassels stora nyhet. Att
en främmande skulle komma på besök till famil­
jen Wassel, vore det så en av Sveriges rikaste
män, vad hade hon med det att göra!
Men fru Wassels antydningar kom henne att
lyssna. Fru Wassel hade en säregen förmåga att
suggerera fram en stämning med hjälp av små
tonfall och halvsagda meningar utan att komma
med några bestämda fakta. Med många ”tja”
och ”så där”, åtföljda av talande rörelser med
huvud och händer lyckades hon måla en bild för
Elsas ögon av en rolös lord Byron, evig resenär
och vemodigt världserfaren. En livsform, som
Elsa dittills aldrig stött på men som överväldi­
gade henne med en sagoprakt ur Tusen och en
natt. Hon fattade, att han hade drivit från även­
tyr till äventyr under sitt sökande efter livets
mening – hur många gömda trädgårdar måtte
inte ha upplåtits, då han klappade på dörren i
muren, hur många springbrunnar i månsken
måtte han inte hört spela, hur många hemlighets­
fulla gryningar måtte inte ha dränkt honom i ett
vetande bortom frågor och svar. Hon, som tvärs­
igenom barnens läxrabbel lyckades uppfånga

några få klanger, när fru Wassel spelade på
flygeln nere i salongen, och redan av dessa få
klanger fylldes med solstorm eller väldig stillhet,
hon försökte tänka sig, hur det var att ha all
världens musik att välja på, de stora metropo­
lernas utvalda konserter, där alla de största mäs­
tarnas verk utfördes, och när man tröttnade på
dem, hela världens sång, indiska och persiska
melodier, ukulele i söderhavsnätterna, afrikansk
tamtam. Danser måste han ha sett, som ut­
tryckte folks och rasers själ, och slott, som vuxit
fram ur hjärtat på någon gången tidsålder som
hemlighetsfulla kristaller. Och knappt mer än
som en rysning snuddade den tanken vid henne,
den mest uppskakande av alla: vad hade han
inte upplevat av kärlek, vad måste han inte veta
om hjärtats och sinnenas innersta mäktiga my­
sterier! Hans tillvaro hade varit ett hav av regn­
bågsskummande rikedom, som hon aldrig skulle
ana en bråkdel av. Men hon var i alla fall myc­
ket glad över att familjen Wassel var nog för­
domsfri att låta sin guvernant äta med vid bor­
det också när det var främmande, och samtidigt
var hon rädd, blyg, uppskakad vid tanken på att

rätt som det var befinna sig öga mot öga med en
sådan sagogestalt.
Då han anlände, den mångomtalade Bernhard
Tagerström, var Elsa först besviken över hans
utseende. Först och främst hade hon tänkt sig,
att han skulle verka yngre på något sätt, trots
att hon visste, att han inte var ung längre. Han
var inte bara grå vid tinningarna utan också
glesnad över hjässan, och ändå var inte det det
värsta. I varje fall hade hon tänkt sig en smärt,
spänstig gestalt med en gloria av liv omkring sig
och livgivande för alla som kom i hans närhet.
Tjock var han ju inte precis, men han hade något
lättjefullt i hållning och gång som absolut inte
kunde kallas spänstigt. Inte lättjefullt som den
sköna lättjan en het sommardag, utan helt enkelt
slött.
Men redan under lunchen gav den första be­
svikelsen med sig. Kanske det mer berodde på
det festliga bordet än på gästens uppförande;
Bernhard Tagerström var fåordig och tank­
spridd, men bordet var fantastiskt raffinerat på
ett sätt som Elsa aldrig förr hade sett. Fru Was­
sels konstnärliga ådra hade firat en sällsynt
triumf. Elsa satt vid nedre bordsändan tillsam­

mans med de båda halvvuxna och hade att passa
på, så de fick vad de skulle ha, men hon skötte
sina plikter rätt mekaniskt. Det gick upp för
henne, att också en så trivial sak som bordduk­
ning alltså kan göras till ett äventyr. Och hennes
skapande fantasi sattes i våldsam rörelse – hon
såg rum, som hon dekorerade i utsökta färger,
med lugna möbelytor, lustiga tyger, smäckra
vaser, överflödande blommor. Å, så roligt att
vara rik och ha möjligheter till sådant! Var
gång hennes blick stannade vid Tagerström, fyll­
des hon av en avund, som sekunden därpå över­
gick i svindlande beundran.
Efter lunchen skulle hela familjen bila till Ut­
siktsberget. I Tagerströms bil åkte herr och fru
Wassel och den fjortonårige Gudmund, som
annars gick i gossläroverket i staden men var
hemma över söndagen. Direktör Tagerström
körde själv. Efteråt kom Wassels egen bil, körd
av chauffören och innehållande Elsa och de tre
yngre barnen, hennes elever. Så körde de fram
till Utsiktsberget, och innan Elsas bil hunnit
fram, hade de andra redan börjat uppstigningen.
Chauffören stannade för att vakta bilarna, och

Elsa sprang i kapp med sina elever uppför den
snåriga sluttningen.
Ett litet stycke från toppen öppnade sig en
glänta. Genom det guldgröna späda hassellövet
föll solljuset skälvande över fint vårligt gräs, och
åt ett håll var det alldeles gult av nyutslagna
gullvivor. Elsa stannade och höll andan.
– Spring ni vidare, det är inte långt kvar, jag
stannar här ett slag, sade Elsa till barnen, och
de sprang.
Hon stod länge orörlig och glömde allt för
stillheten och det skälvande gröna ljuset. Till slut
tog hon några försiktiga steg fram mot blom­
morna och böjde undan gräset. Det var ovanligt
praktfulla gullvivor, höga och kraftiga, lysande
gula. Elsa kunde inte motstå frestelsen att bryta
de saftiga stjälkarna. Hon visste inte hur länge
hon hållit på, då hon hörde röster och reste sig
upp med en försvarlig bukett tryckt mot bröstet.
Det var den sjuåriga Barbro, som drog far­
bror Tagerström efter sig. De gick rakt mot Elsa
utan att se henne.
– Vart går vi? frågade Tagerström något
otåligt. Han pustade och torkade sig i pannan
med sin näsduk.

– Jag ska visa var ormarna bor! svarade
Barbro viktigt och gjorde en hemsk min.
Just då var Bernhard Tagerström nära att
snava över Elsa. Han stannade häftigt och sade:
Pardon! – I sin vilda förlägenhet, öga mot öga
med den sagoomspunne, kunde Elsa inte hitta
på något annat än räcka fram gullvivorna och
säga:
– Det är de första gullvivorna, var så god!
Häpen tog han buketten och förde den till
näsan, men som han inte tyckte den luktade
något vidare, lät han den sjunka igen. I stället
för att säga något grep han Elsas hand och
kysste den, flyktigt och ridderligt som en tack­
sam gentleman. Ögonblicket därpå hade Barbro
släpat honom vidare, men Elsa stod kvar i lycklig
förtrollning.
Fru Wassel lade märke till att Elsa såg en
aning exalterad ut vid dinén, men det klädde
henne inte illa.
Bernhard Tagerström tänkte inte på guver­
nanten mer. Han hade kommit in på Sveriges
bilvägar och bedömde dem med ingående sak­
kunskap, om än med en gäspning dold bakom

orden, eftersom han redan sagt samma sak minst
ett dussin gånger förr. Det fanns egentligen så
lite att tala om.
Han var trött av resan, trött av lunchen, trött
av utsiktsfåneriet. Han hade sett världens ut­
sikter och alltid inom sig undrat, varför folk i
all sin dar hade utnämnt sådant till nöje. Nu
satt han och betraktade fru Wassel tankspritt,
medan han matade herr Wassel med ord och
meningar. Tänk vad den livliga delikata blon­
dinen hade åldrats. Framför allt hade hon fått
en sådan oaptitlig hy. En gång hade han nästan
varit färdig att bli svartsjuk på sin vän Wassel,
nu hade han snarare ett intryck av ”Vad vi slup­
pit äta”. Men en sak måste medges: det var
sällan som en middag sköttes så oklanderligt i
en privatfamilj och sällan som man hade så lite
att anmärka på maten och på vinerna. Det kändes
nästan tomt att inte hitta fler brister. Varken
ätandet eller samtalet roade honom över hövan.
Elsa satt på spänn för att uppfatta den skift­
ning i hans röst, som hon väntade på. Bortom
dessa likgiltiga, trötta tonfall måste det finnas
en annan, djupare stämma, en där man hörde

ett dovt brus från världens stora hav, som i en
snäcka. Eller några flyktiga ord, som plötsligt
skulle blotta en mild livsvisdom eller en bitter
insikt i människonaturen. Då ingenting sådant
kom, försjönk hon i sina drömmar, buren av
feststämningen och av vinet, och de tankar som
förut bara snuddat vid henne som fjärilar bör­
jade nu röra sig med starkare liv. Vilka kvinnor
hade han kysst på handen, så som han hade kysst
henne? En stor sångerska i Budapest, en lands­
flyktig rysk furstinna, en kameliadam i Paris?
Han hade lyft henne ur hennes avskilda tillvaro,
in i en glittrande syskonkrets av äventyrliga
existenser, bland lysande fester, hett blod, våg­
halsiga handlingar, liv, upplevelse ...
Ännu sedan herr och fru Wassel med sin gäst
satt sig till träkarlsbordet, medan Elsa dragit sig
tillbaka till sitt lilla rum i övre våningen, kunde
hon inte låta bli att göra sig ärende ner i hallen
för att en minut stå vid dörrdraperiet till sa­
longen och lyssna. Visserligen hörde hon också
Bernhard Tagerströms röst, men allt vad den
sade var: ”Den tar vi, sa polisen!” Hon hörde
nog på tonen, att han var medveten om hur djupt

han sänkte sig under sin verkliga inre nivå, men
det var ändå med en viss besvikelse hon smög
sig tillbaka uppför trappan.
Hon klädde inte av sig, utan satt och väntade.
Då han gick till gästrummet, måste han gå förbi
hennes dörr. I det längsta hoppades hon, att hon
då skulle våga sig utom dörren för att möta
honom liksom av en tillfällighet. Kanske han då
skulle säga något om gullvivorna? Kanske något
hon aldrig skulle glömma? Men när hon änt­
ligen hörde hans ganska tunga steg i trappan, in­
såg hon hur dumt det skulle verka. Så gick hon
och lade sig, sedan hon hört honom stänga sin
dörr.
Morgonen därpå reste han, avvinkad av hela
familjen, sånär som på Gudmund, som redan
farit in till sin skola. Då bilen försvunnit i väg­
kröken, vände fru Wassel sig om för att gå in,
och med en suck och en skakning på huvudet
sammanfattade hon sina intryck:
– Det är ändå kolossalt intressant med en
människa som har sett och upplevat så mycket!
Elsa gav henne en snabb blick, men teg. Fru
Wassel visste inte, att en smula hade fallit åt

fåglarna från den rikes bord. Elsa själv var den
enda, som riktigt kunde uppskatta värdet av vad
han hade strött ut – en liten upplevelse av sitt
skimrande överflöd åt henne, som aldrig hade
upplevat något.












FRÖKEN HENNERS DEL
I FRAMTIDEN






















Svårt att veta, varför fröken Henner flyttade
från sin fredade östermalmsvåning hit till utkan­
ten, där de nya husen växte. Svårt att veta för
en gammal städerska, som fortfor att komma
en gång i veckan för storrengöring och inte
kunde upphöra att förfasa sig över skotten när
de sprängde och det hiskliga ljudet av borrarna.
Hade frågat portvakten förstås, men vad kunde
hon veta? Fröken Henner var nog inte den som
nedlät sig till förtroenden, varken hit eller dit.
Vänner? Nej, inga, bara då och då avlägsna be­
kanta, som kom på kort visit och sedan inte
syntes till. ”Gammal och led och snål och snäsig”,
sade portvakten. Så sant som det var sagt. Små­
muttrande och butter trängde sig städerskan om­
kring bland de myckna möblerna, som knuffades
och trampade varandra på tårna i den nya lägen­
hetens knappa utrymme.
De hade något förolämpat i sin uppsyn, de
gamla möblerna, som om de protesterat mot

miljöbytet. Och med rätta: i den svävande
luftigheten bland stora, lätta färgytor och väl­
diga fönster fick schaggfåtöljerna en förlamande
tyngd, utom det att deras mossgröna färg fram­
trädde dubbelt så urblekt här som i de gamla
skumma rummen de kom ifrån. Ateniennen med
sina prydnadssaker av porslin och glas – mopsar,
svanar, vaser och söta barn – såg rent otrolig
ut ansikte mot ansikte med den asketiskt ren­
rakade husfasaden mittemot, man kom att tänka
på en museimonter med fynd från en sjunken
värld. Vad hade fröken Henner här att göra,
hon som smälte så väl ihop med sina gamla möb­
ler och skar sig mot omgivningen minst lika illa
som de? Det stod en fossil fläkt omkring henne,
där hon gled som en stel skugga mellan levande
människor utan att komma i beröring med dem,
mellan unga nyinflyttade par, mellan klungor av
lekande barnungar, utan att någonsin ha ett ord,
ett leende eller en nick till övers åt en enda.
På bordet vid fönstret stod fotografierna i
rader. Liksom möblerna vette de mot det för­
gångna. Där fanns hoppfulla unga ansikten och
barn med en obestämd framtidslockelse i runda
drag, men såg man närmare efter på dräkterna,

den bleknade färgtonen och den stela gruppe­
ringen kring bord och pelare, så märkte man, att
det var en framtid, som i verkligheten måste ha
gått i frö för länge sedan.
Men där, mitt i den långa raden av fotogra­
fier, fanns den som hade mest att göra med frö­
ken Henners flyttning. En kvinna av obestämd
ålder, lärarinna skulle man kanske gissa av typen
– fröken Henners kusindotter och enda släk­
ting. En natt – det var i den gamla våningen –
hade kalla vindar och mörk ångest svept fram
genom rummets stillastående luft, och den nat­
ten hade fröken Henner gång på gång lyft just
det porträttet ur den stora fotografihjorden och
för var gång suckande ställt det tillbaka på sin
plats igen. Det var den kvällen hon fått bud om
sin anförvants död.
Hon kunde inte förmå sig att gå till sängs.
Hon irrade omkring i de ensamma rummen,
djupt upprörd. Det överraskade henne själv, att
denna tilldragelse kunde betyda så mycket. Några
starka känslor hade aldrig knutit henne till kusin­
dottern, och på de sista tjugu åren hade de knappt
träffats, eftersom ödet placerat dem på vitt skilda
platser i landet, och fört en gles korrespondens,

eftersom ingendera tyckte om att skriva brev. De
kände varandra knappt, och fröken Henner hade
heller aldrig haft lust att lära känna denna sin
enda levande släkting, helt enkelt därför att
människor inte intresserade henne i och för sig.
Deras yttre öden och villkor intresserade henne,
men då ingenting av vikt hände kusindottern i
yttre avseende – hon blev ju inte ens gift! –
hade fröken Henner slagit sig till ro i vetskapen
om hennes ordinarie plats, hennes goda lön och
hennes fläckfria vandel, alltsammans säkra och
slutgiltiga fakta, mänskligt att döma.
Men den natten hade hon upptäckt, att den
döda ändå i livstiden fyllt en viktig plats i hennes
tankar och känslor. Själv gick hon mot viss­
nande, själv vände hon sitt ansikte mot det för­
gångna, levde med sina fotografier från förr,
bland sina möbler från förr; och samtidigt hade
hon sträckt ett skott, ett enda, som hon knappt
hade del i och knappt visste om, mot en kom­
mande tid. Det skottet var den sista släktingen.
När storm och ångest går fram över en redan
bortvissnad människa, tjuter den inte, som den
gör kring ungdomen, den är storm i filttofflor,
men ödeläggeisen är hopplösare. Fröken Henner,

som inte var van att möta nya och ovanliga
situationer eller nya och ovanliga känslor och
tankar, stod rådvill och tom inför ett tomt gin­
nungagap.
Där fanns ingenting, som hon kunde gripa tag
i. De bekanta, som då och då dök upp till en
kort gästroll, var henne likgiltiga och främmande,
och själv insåg hon mycket väl, att de fann henne
minst lika tröttsam som hon dem. De trådar,
som nödvändigt sammanflätades med hennes
egen i det dagliga livets vävnad, bagarbiträdets,
specerihandlarens, banktjänstemännens, städer­
skans, intresserade henne inte. Där fanns ingen
människa, som hon kände något personligt sam­
band med.
Då hon så vankade genom rummen, kom hon
ihåg en gammal spökhistoria, eller egentligen
bara en del av den: hur den döde irrade genom
sin hemstad, genom de gator han alltid brukade
gå, och ut och in genom sina vänners stängda
dörrar, bland människor han känt, utan att kunna
nå dem. Han talade till dem, men de hörde ho­
nom inte. Han drog dem i ärmen, men de märkte
det inte. Han satte sig i deras stolar och ställde
sig i deras väg, men det hindrade dem inte att

själva slå sig ner i samma stol och obekymrat
gå tvärsigenom honom. Frysande och vettskrämd
av ödslighet kände fröken Henner, att den döde
var hon, det stackars spöket utanför allt sam­
manhang.
Sent på natten satte hon sig vid det gamla
klaffskrivbordet och tömde den ena lådan efter
den andra, febrilt, som när man söker sin rädd­
ning. Gulnade papper, bleknat bläck, återigen det
förgångna, spökvärlden åt spökena. Men när det
grydde, trodde hon sig ha funnit vad hon sökte.
Mumlande lade hon en papperslunta till rätta och
gick till sängs.
På den utfällda bordsskivan – en ovanlig
vårdslöshet av fröken Henner att lämna den så
över natten – låg den digra pappersbunten kvar,
färdig att studeras vidare. Rättegångshandlingar,
inte heller de från i går. Brev från advokaten,
redogörelser, anteckningar, intyg, allt snyggt ren­
skrivet och ordnat till evärdligt minne.
Från dessa pappersark hade fröken Henner
frambesvurit gestalter att befolka det tomma. I
de torra handlingarna hade hon lyckats gjuta
liv och betydelse tack vare en känsla, som mången
skulle varit böjd att kalla hat, hämndbegär och

bitterhet, men som hon själv gav namnet rätt­
färdighetskänsla. Vad den än kunde göra an­
språk på för namn, så tycktes den ha legat slum­
rande på djupet, men med nog livskraft i sig
att vakna vid besvärjelsen och stiga fram för
att övervinna skräcken inför tomrummet och slut­
ligen få fröken Henner att somna lugnt som ett
barn, då det kramar sin nya leksak i famnen
och med ett sista sömnigt ögonkast förvissar sig
om att den fortfarande är där och nog kommer
att vara kvar i morgon också, när man vaknar.
En process om pengar hade det varit, avslutad
för femton år sedan, och fröken Henner hade
förlorat den, men aldrig riktigt uppgivit den i
sitt inre. För en utomstående kunde det vara
kinkigt nog att tala om rättvisa eller orättvisa i
ett sådant mål: rättegången glider i sicksack över
lagföreskrifter i ena och andra riktningen; båda
parterna tror sig från början i sin fulla rätt;
när domen slutligen faller, är det efter en nog­
grann vägning på paragrafernas känsliga våg,
och parterna får nöja sig med, att så är det nu
en gång bestämt i lagen. Fröken Henner kunde
emellertid aldrig nöja sig med det. Hennes hjärta
skummade uppbragt mot den orättvisa, som låg

bakom domen, antingen den nu var att söka hos
en vrång domare eller hos en vrång lag, och för
att stadfästa sin inre oböjlighet lät hon renskriva
allt hon hade i sin ägo om processen, knöt ett
sidenband om och förvarade papperna i sin skriv­
bordslåda. Må vara, att hon aldrig förr haft an­
ledning att öppna lådan och påminna sig enskild­
heterna i målet – i alla fall hade hon inte glömt
sin oförrätt. Nu, då hon behövde den, steg den
fram ur sitt gömställe för att ladda henne med
ny livskraft.
Den vinnande parten hade varit ett ungt ny­
gift par, rättare sagt var det ju mannen, som
saken egentligen angick, men fröken Henner
hade bara sett hustrun. Rent tillfälligt hade en
bekant visat på henne en gång på gatan och
sagt: ”Där går ju fru Krans!” Det var länge­
sedan, men hon mindes ännu ett slätt, barnsligt
ansikte, där varken karaktären satt sina spår in­
ifrån eller livets bekymmer utifrån. Hennes man,
som inte var mycket äldre, kunde väl inte heller
se så värst annorlunda ut. Och redan då hade
fröken Henner med en blandning av medlidande
och skadeglädje tänkt: ”Stackars barnungar, hur
kommer era drag att vara märkta en gång, när

straffet för det orätt fångna har fått gå fram
över er?”
Det var samma tanke, som kom igen den nat­
ten, då fröken Henner så ångestfullt sökte efter
ett fäste i framtiden. När den dök fram ur sitt
gömställe, kände hon med plötslig och tröstande
klarhet, att hennes öde ännu inte utgjorde ett
avslutat helt, att där ännu fanns en väntan
ouppfylld, en fråga obesvarad, något som band
henne samman med det kommande. Och allt­
sedan den dagen hade hon inte fått någon ro för
sin önskan att på nära håll bevaka sina intressen.
Hon ville vara åsyna vittne till försynens straff­
dom och rättfärdighetens uppfyllelse. Sedan, men
först sedan kunde hon lägga sitt huvud till ro
utan att behöva känna sig övergiven och åsido­
satt, för då visste hon åtminstone, att hennes
öde hade tagits noga på högre ort.
Så hade det kommit sig, att den gamla fröken
flyttade till ett hus och en stadsdel, där hon alls
inte hörde hemma, där luft och färger, män­
niskor och livsformer var henne främmande. Det
som drog henne och höll henne kvar var en dörr­
plåt mittemot hennes egen, med namnet Krans på.
Den enda i huset, som anade, att fröken Hen­

ners hela intresse rörde sig kring vad som skedde
innanför den dörren, var familjen Krans’ något
skvalleraktiga hembiträde. Mer än en gång hände
det, att den gamla damen kom utfarande, medan
Berta höll på att borsta kläder eller skura trap­
pan, och med milt våld drog in henne till en
hastig kopp kaffe i köket för att få nya detaljer
och synpunkter i fallet Krans. För fröken Hen­
ner var detta en nedlåtenhet utan like, hon måste
tvinga sig till den, men hon gjorde det med döds­
förakt och kunde göra det, därför att hon hela
tiden hade målet för ögonen.
I de upplysningar hon fick var det emellertid
inte mycket som tydde på en annalkande straff­
dom. Familjen levde utan överdåd, men ganska
välbärgat, tycktes det. Mannen var statsanställd,
och kronans kaka är säker. Fred och ro härskade
mellan familjemedlemmarna, frånsett de små
misshälligheter, som förekommer överallt och
snabbt utjämnas igen, fast fröken Henner var
gång hoppades att de skulle vara början till slutet.
Den svagaste punkten var barnen. Två pojkar
hade de, tolv och tio år. Berta inrapporterade
noggrant deras smärre husliga förseelser, och
som hon hade fått rätt klart för sig, i vilken rikt­

ning den gamla damens önskningar gick, lade
hon oförsiktigt nog till en klagan över deras upp­
förande i skolan, fast hon inte visste något om
den saken med bestämdhet; det var helt enkelt
att hon ville göra den stackars gamla människan
en glädje.
Rektorn vid läroverket blev ganska förvånad,
då han en vacker dag fick besök av en gammal
dam, som hårdnackat vägrade säga sitt namn,
men förklarade sig vara en nära släkting till
gossarna Krans och begärde upplysningar om
deras karaktär och begåvning. Något skäl att av­
visa hennes begäran kunde han emellertid inte
finna, och så gav han en kort översikt över deras
arbete och deras möjligheter, som han såg dem.
Fröken Henner satt på spänn för att om möj­
ligt spåra upp ett ord, ett tonfall, som kunde
röja fröet till kommande olycka. Men rektorn
var nöjd med pojkarna Krans. Inte bara offi­
ciellt, inte bara för att göra en bekymrad gammal
tant glad. I hans röst låg en värme, som inte
var att ta miste på. Och han kände mycket bra
till dem, han hade haft dem båda två som elever
i sina egna ämnen.
Plötsligt lystrade fröken Henner till.

– Han är kanske lite fantastisk, Sture, sade
rektorn om den yngste. Fantastisk på ett prak­
tiskt sätt, skulle jag vilja säga. Kanske en special­
begåvning, kanske en uppfinnare, om hans ut­
veckling går som jag tänker mig.
Det blev enda underlaget för fröken Henners
vidare framtidsfunderingar.
Fantastisk, hade rektorn sagt, och ”om hans
utveckling går som jag tänker mig”. Men det går
aldrig som människan tänker sig, för människan
spår ... Och vad kan det inte bli av en fantastisk
pojke, om det vill sig illa! En lögnare och skräv­
lare och förfalskare, en skam för sin familj och
ett hämndens redskap.
När pojkarna Krans på mornarna och efter
frukostrasten smällde igen dörren efter sig för
att rusa till skolan, gläntade ofta en förtorkad
hand på dörren mittemot, och ett par skarpa
ögon for spejande över den yngstes breda lilla
gestalt. Bland alla de visslande, sjungande, skrat­
tande och ropande barnröster, som kom trappan
att genljuda, hade gamla fröken Henner lärt sig
urskilja Sture Krans röst som den enda hon
hade att intressera sig för och lyssna efter.

Minst två gånger i terminen upprepade hon
besöket i skolan, och detta fortsatte år efter år.
Så stort intresse för pojkarnas skolgång visade
inte ens deras egna föräldrar. Efter en hel del
funderingar över den egendomliga gamla damen
hade rektorn kommit till den slutsatsen, att hon
måste vara en arvtant, som sökte en värdig
arvinge bland sina släktingar men tills vidare
önskade vara okänd.
– Sture sköter sig allt bättre och bättre, myste
han belåtet emot henne, där hon satt i skinn­
fåtöljen på rektorsexpeditionen.
– Hur så? sade hon. Då har han kanske inte
skött sig så bra förut, då?
På nytt myste rektorn över hennes så tydligt
sårade ton.
– Visst har han det, sade han. Men nu är
det mer än bra. Han har utfört några extra upp­
gifter i fysik och verkligen lyckats alldeles ut­
märkt.
Och han lade en ritning på bordet framför
henne, signerad ”Sture Krans” med en ungdom­
ligt otymplig stil. Hon förstod ingenting av rit­
ningen, den skulle väl föreställa något slags ma­
skin i genomskärning, men hon tog i den för­

siktigt, nästan vördnadsfullt, och när hon lade
den ifrån sig, uppgav hon en liten suck över
att just denna spirande begåvning med så stor
sannolikhet skulle vara utsedd till ett förstörel­
sens redskap. Kunde inte ändå den eviga rätt­
färdigheten kanske finna en annan utväg?
Med hembiträdet Berta, som fortfarande var
kvar hos Krans, växlade hon inte många ord
numera. För en tid sedan hade fröken Henner
låtit undfalla sig en antydan om hur duktiga
gossarna var i skolan, särskilt Sture, och undrat
hur det egentligen stämde med Bertas uppgifter.
Berta hade försvarat sig med att en rektor nog
inte alltid är så sanningsenlig, när han tror han
har en släkting till barnen framför sig. På det
hade fröken Henner inte svarat något alls, efter­
som hon ansåg en rektors sanningsenlighet i sig
själv vara höjd över diskussion, men nu förstod
hon klart, vad Bertas prat var värt, och hade
sedan dess slutat upp med allt närmare umgänge.
En dag – det var åtskilliga år efter det fröken
Henner flyttade in i huset – kom emellertid
Berta med stora nyheter. Den största för henne
själv var att hon skulle flytta. För nu hade det
gått galet för familjen Krans! Herrn hade varit

dum nog att gå i borgen, nu skulle han få betala
stora summor om året under hela sitt liv kan­
ske ... Så nu fick man inskränka sig! Inget
hembiträde kunde de ha mer, och Sture kunde
inte få fortsätta i läroverket.
Fröken Henner stängde in sig för att riktigt
tänka över vad som hänt. Äntligen hade alltså
olyckan hunnit familjen Krans. Hon försökte
samla sig kring detta faktum och hämta upp­
byggelse ur det men kunde inte, för hela tiden
stördes hon av en gnagande oro: hur ska det nu
gå för Sture? Allt det andra var ju egentligen
så oviktigt, men pojken måste få fortsätta i den
riktning, dit hans stora, ovanliga begåvning pe­
kade.
En av de följande dagarna återfann rektorn
henne på sin mottagning.
– Ja, sade han tveksamt, det är ju storartat
av er att vilja bekosta hans fortsatta skolgång.
Men det är ju egentligen inte den, som är så
dyrbar. Avgifterna är inte höga, och när det
gäller en så begåvad elev, skulle vi säkert kunna
ordna med en friplats. Men jag tänker mig, att
föräldrarna hellre vill få honom ut i förvärvs­
livet så fort som möjligt, hellre än att han ska

göra sig falska förhoppningar, när de ändå inte
kan bekosta hans vidare utbildning.
– Hans vidare utbildning – vad vore det?
– Till ingenjör.
– Och vad skulle den kosta?
Rektorn nämnde en ungefärlig summa, som
verkligen föreföll henne rundligt tilltagen.
– Ja, sade hon, då är det väl inte att tänka
på då.
Och suckande gick hon därifrån.
Men nästa dag satt hon där igen.
– Rektorn kan säga till föräldrarna, sade
hon, att det finns en, som lovar bekosta hans ut­
bildning ända fram till ingenjörsexamen, men
att den personen önskar vara okänd. Se, jag
tänker ju ändå testamentera min lilla förmögen­
het åt honom, förklarade hon lite skamset, och
när jag nu är så gammal, så gör det ju inget,
om han får en del av den lite förr eller senare.










MAMMAS DUKTIGA
FLICKA






















Hela sjukhuset förvånade sig över hur duktig
hon var. Och ändå inte fyllda fyra år än!
Hon hade nyss lagts in som olycksfall, en
tämligen ordentlig skada i benet, stackars lilla
krake. Modern hade varit med och hela tiden
uppmuntrat henne:
– Nu ska Monica visa, att hon är mammas
duktiga flicka. – Nu ska Monica visa, att inte
brukar hon gråta inte. – Nu ska Monica visa,
att hon kan vara lika duktig som lille Åke, när
han hade slagit sig i huvet den där gången, Mo­
nica minns. – Å, det går så bra så. – Å, inte
är det så farligt inte. – Så där ja, det var mam­
mas duktiga flicka, som inte skrek.
En nästan skrämmande bräcklighet i hela hen­
nes väsen tycktes göra den svåra prestationen
ännu mer beundransvärd. Armarna, som låg på
täcket, var så smala och tunna, utan all barnslig
knubbighet, och huden så genomskinlig med sina
åderblå skiftningar, att man nästan kunde fått

medlidande med henne utan att hon varit skadad
alls. I hennes sätt fanns en nästan värdig till­
bakadragenhet, som också hade satt sina spår i
ansiktsuttrycket. Barnmunnar brukar ju vara obe­
härskade och halvöppna som knoppar, men hen­
nes var åtstramad, sluten, så att läpparna såg
smala ut i det allvarliga ansiktet. På kirurgiska
avdelningens barnsal, där hon låg, kunde glädjen
ofta stå högt i tak, även om gråt och indiantjut
också hörde till ordningen för dagen. Men Mo­
nica deltog nästan aldrig varken i pratet eller i
skrattet. Hon svarade snällt, när någon av de
vuxna frågade något, men hade visst inte något
att säga om sig själv, och log hon någon gång,
var det med ett plötsligt sken över hela ansiktet,
medan munnen alltjämt låg i skugga, lika sluten
och bestämd som vanligt. Då någon av de andra
små patienterna skrek, lyssnade hon med ett plå­
gat och ängsligt uttryck. Det var som om skam­
men föll lite över henne också.
Nu sov hon, och bredvid sängen stod syster
Margit och såg på henne. Syster Margit var
storväxt och fyllig med ett rödblont burrigt hår,
som stod omkring ansiktet som ett soltöcken,
och överallt där hon visade sina fräkniga drag,

där blev det en aning ljusare, hur mörkt det än
hade varit ögonblicket förut. Stadig, handfast
och rask kilade hon genom salarna med en fart,
som man knappt skulle tilltrott en person med
hennes flegmatiska utseende. Å andra sidan
kunde hon också konsten att glömma bort allt
annat, när något viktigt var på färde, till och
med att detta var ett sjukhus, det vill säga ett
ställe där man alltid har bråttom och där jäkt
hör till de förnämsta plikterna.
Syster Margit var inte nöjd med Monica. Be­
net var nog som det skulle, fast det förstås
gjorde ont, det läkte sig i alla fall bra och enligt
alla konstens regler. Men hela barnet! En spänd
sträng var vad hon liknade mest av allt, den
arma ungen. Spänd så den kunde brista när som
helst. Till och med nu, då hon sov och alltså
borde ligga upplöst och omedveten, kunde hon
inte släppa sin spända hållning. De smala hän­
derna låg knutna på täcket, som om hon ännu
i sömnen höll något tillbaka, halsmusklerna var
sträckta, och uttrycket i ansiktet var lika vilje­
fast och hopknipet som då hon var vaken. Syster
Margit suckade.
Just nu förestod en svår stund: middagsmålet.

Monica skulle väckas och få mat, och hur duktig
hon än var i alla andra fall – där strejkade hon.
Inte att hon olydigt satte sig på tvären, sådan
var inte Monica. Men det gick inte för henne.
Hela hennes kropp, spänd och på sin vakt som
den var, vägrade att släppa sin krampaktigt orör­
liga hållning, vägrade att ta in och ge ut, vägrade
att förtroendefullt låta alla plantans och djurets
funktioner sköta sig själva. Där hjälpte ingen
duktighet. Alla systrarna försökte hela tiden:
Och nu så är vi duktiga och äter upp! Och nu
så är vi duktiga och tar en stor bit till! – Och
ju duktigare Monica gjorde sig, dess kramp­
aktigare blev hennes spänning, och dess omöj­
ligare blev det att svälja en enda bit. Så blev
måltiderna den orubbliga ödesklippan, som all
god vilja strandade mot. Och hon, som ingen­
ting annat begärde av livet än att kunna vara
duktig, riktigt duktig, led tre gånger om dagen
en förödmjukelse, vars bittra smak varade ända
till nästa måltid. Det blev bara värre och värre.
– Och mager som en sticka höll hon sig, den
lilla stackarn.
Nu slog hon upp ögonen, som om hon känt,
att någon stod och tittade på henne. Hennes

sömn var lätt, ett slags halvsömn, där en del
uppmärksamhet fortfarande var riktad mot ytter­
världen. Kanske den inte var djup nog för att
stärka riktigt, kanske var det därför hon be­
hövde så mycket sömn – åtminstone förklarade
hon ofta själv ursäktande, att hon var så sömnig
så. Patienterna fick ju inte gärna sova under
dagen, de kom lätt att ligga vakna om natten
då i stället, och barnen utgjorde inget undantag,
särskilt som de dessutom hade sin bestämda sov­
timme mitt på dagen. Nu var det för övrigt just
den dagliga sovtimmen som hade gått, men Mo­
nica hade väl glömt bort det. Åtminstone var
det första uttryck som flög över hennes ansikte
en skugga av ängslan och skam, som om hon
kommit på sig med att nu igen bryta mot före­
skrifterna. Men då hon såg att det var tant Mar­
git, som stod lutad över hennes säng, ljusnade
minen åter till ett slags hastigt, uppmuntrande
leende, ett tappert leende, som inte alls gjorde
Margit glad, tvärtom.
Hos syster Margit hade mognat ett beslut,
medan hon stod och tittade på Monicas sömn.
Hon ville se, vart en helt annan behandling skulle
leda i det här fallet. Bakom hennes beslut låg

inga psykologiska studier eller principer, hon
tyckte helt enkelt synd om ungen och hade själv
aldrig haft nöje av att ställa omänskliga ford­
ringar på någon, lika litet som hon lät andra
ställa dem på henne.
Det gick trögt med middagsmaten, men den
här gången ville hon inte anstränga varken sig
själv eller Monica. Resultatet blev dåligt. Egent­
ligen var det bara mjölken som gick ner, men
den fick hon flera muggar av i stället. Lite miss­
tänksam mot den ovana lättnaden sjönk Monica
tillbaka mot kudden och såg bekymrad på syster
Margit. Hon hade nog en känsla av att hon inte
hade uppfyllt sin lagstadgade bitterhets mått
ännu.
Men lite senare på dagen, då syster Margit
skulle lägga om benet, då blev det ändå tvivel­
aktigare, det hela. För så fort Monicas läpp bör­
jade darra och tårarna började stiga, så lutade
syster Margit sig intill hennes öra och viskade:
– Skrik du, Monica. Skrik riktigt ordentligt
du. Jag ska säga dig en sak, att för mig får du
gråta hur mycket du vill, jag tycker i alla fall
om dig precis lika mycket för det.
Frestelsen var för stor. Monica började gnälla

sakta, liksom på försök. Det gick riktigt bra. Det
var skönt! Och allt starkare jämrade hon sig,
mer än hon behövde, mycket mer än hon be­
hövde. Och tårarna kom strömmande, och hon
lät dem komma, och hon grät bara mer och mer.
Benet var färdigförbundet, men Monica bara
grät. Syster Margit frågade helt varligt:
– Det är väl inte benet som gör så ont?
– Nääääääää! tjöt Monica och fortsatte. Hon
hade slagit båda armarna om syster Margits hals
och snyftade vilt.
Plötsligt hejdade hon det värsta och såg upp
med förskräckt min, medan snyftningarna auto­
matiskt gick på som en liten hickande motor.
Med snuvig röst tjöt hon ut:
– Är det alldeles säkert att du tycker om mig
lika mycket nu?
– Jaa då, alldeles säkert! Du kan gråta hur
länge du vill, jag tycker precis lika mycket om
dig ändå!
Det kom i gång igen. Det var som att trycka
på en knapp. Man kunde trott, att alla de vattu­
bäckar som rann utför Monicas kinder var en
översvämning från en stor sjö, som hade samlat
och samlat sig någonstans på djupet. Så var det

väl också, och det skulle dröja länge, innan den
sjön hade sjunkit till en någotsånär normal nivå.
Barnen runtomkring i sängarna spärrade upp
ögonen, när den duktiga Monica, hjältinnan, bar
sig så mänskligt åt. Så förfärligt konstigt tyckte
de i alla fall inte att det var, allesammans hade
de varit med om liknande. En liten parvel satte
till och med i med ett rent sympatitjutande och
lät dubbelt så eländig som Monica själv, men
syster Margit tog ingen notis om honom, hon
var hos Monica nu, och där ämnade hon stanna
tills vidare. Uppskrämd tycktes däremot en annan
av sjuksystrarna vara, som tittade i dörren för
att se vad som stod på. Då hon såg, att syster
Margit var där, drog hon sig visserligen tillbaka
igen, men hennes uppsyn skvallrade om bekym­
mer och häpnad, blandad med en aning ogillande
över att inte Margit kunde lugna sådana där
hysteriska galltjut.
Då gråten småningom ebbade ut, tycktes också
Monica vara på något sätt förvandlad. Av den
tappra lilla hjältinnan fanns inte mycket kvar.
Där låg en grinig och kinkig unge, som syster
Margit inte hade sett förr. Ful var hon med sitt
rödsvullna ansikte på den magra halsen, ögonen

var halvt igengrodda av all vätan, munnen, den
fina behärskade munnen, hade dragit ner sig i
mungiporna och stod vidöppen. Mest såg den
ut som en blöt röd massa.
– Stanna! sade ungen i gnällig ton till Margit,
fast hon inte hade gjort minsta min av att röra
sig. Stanna!
Och ögonblicket därpå lika grinigt, med an­
klagande tonfall: Jag vill ha vatten! – ungefär
som om hon hade menat: Jaså, ni låter mig ligga
här och dö av törst, det förstås, såna är ni!
Syster Margit reste sig, men hejdades av grin­
ungens erbarmliga: Stanna! Stanna!
– Jag kommer ju alldeles strax tillbaka till
dig, jag ska ju bara hämta lite vatten åt dig!
– Nä jag vill inte ha vatten! Stanna!
Margit satte sig igen.
Om ett par minuter igen: Jo, jag vill ha
vatten!
– Är det säkert nu då, så jag verkligen ska gå
efter det?
Monica betänkte sig en lång stund med en min
av leda och missnöje. Sedan beslöt hon sig för
att mena allvar, och Margit gick efter vattnet.
Då hon kom tillbaka, slog Monica än en gång

armarna om halsen på henne och frågade ännu
en gång:
– Tycker du om mig än, är det alldeles
säkert?
– Det är alldeles säkert, du kan vara så lugn,
försäkrade syster Margit och besvarade omfam­
ningen. Den gängliga lilla figuren började åter
så smått skakas av snyftningar, men nu hade
de snarast karaktären av dyningar efter en storm.
Detta var emellertid bara början till en hel
lång kinkperiod på flera dagar. Floden hade
släppts lös, den gick inte längre att hejda. En
lycka var det, att de värsta utbrotten och den
värsta grinigheten alltid visade sig, då det var
syster Margit som skötte barnavdelningen. För
alla de andra systrarna höll ungen sig inom vissa
gränser, och ändå frågade de med fasa, vad som
hade kommit åt den snälla Monica. Hon hade ju
börjat kinka dagen i ända, värre än någon av
de andra – just hon, som hade varit en sådan
modig liten själ från början – och i början hade
ändå benet gjort åtskilligt ont, nu var det ju
knappt något att tala om mer. Margit bad dem
låta henne kinka sig igenom, närmare kunde hon
inte förklara sig. De ryckte på axlarna och upp­

muntrade Monica som förr: Försök nu att vara
duktig, Monica! Du som alltid var så duktig
förr, inte ska du nu grina på det här viset, stora
flickan! – Men det hade just ingen verkan.
Även om hon hade försökt med all makt, skulle
hon inte längre kunnat anstränga sig så där. Det
hade gått hål på den fasta fördämningen av vilja,
och nu gnagde och gnagde flodvågorna på den,
tills det inte var mycket kvar. För resten brydde
hon sig ganska lite om vad de andra systrarna
sade, hon höll sig till syster Margit. Ofta, sär­
skilt efter svåra kink- och grinstunder, uppre­
pade hon sin gamla fråga: Tycker du verkligen
lika mycket om mig än? – Och svaret kom ofel­
bart och övertygande hjärtligt: Precis lika myc­
ket! – Till slut tycktes hon ha blivit säkrare
och upphörde att fråga.
Måltiderna hade under tiden i någon mån
ändrat karaktär. Första kinkdagen hade syster
Margit suttit och tröstat henne.
– Visst är det förskräckligt! hade hon sagt
och grinat illa. Jag vet nog hur det är jag, när
tuggorna växer i mun på en. Vad ska man med
mat till, tänker man.
– Ja – vad ska man med mat till! upprepade

Monica, lite förlägen men också förtjust. Så till­
lade hon allvarligt:
– Men man måste äta. Annars dör man.
– Ja, det är så dumt så! Om man inte äter
alls, så dör man. Vad ska vi ta oss till då? frå­
gade syster Margit rådvill. Om vi skulle dela
maten riktigt riktigt riktigt smått, så tuggorna
inte kan växa så mycket, och sen äta hur lång­
samt som helst, tror du inte vi kan äta lite då,
bara lite, för inte behöver man så värst mycket
för att leva.
Monica suckade. Hon skulle helst velat uppge
alltsammans.
Men syster Margit delade maten i små små
delar, och med oändligt tålamod avvaktade hon
utgången av den mördande långsamma tugg­
ningen. Hela tiden gick hon och stökade i salen
och pratade, och till slut, visserligen långt efter
alla de andra, hade Monica ändå fått i sig en
hel del.
– Det sista slipper vi, sa syster Margit.
Monica var förvånad. I dag hade det knappt
märkts att hon hade ätit. Hon kunde visst i
alla fall.
Om det var den nya ätmetoden eller om det

var tillåtelsen att kinka, som förändrade mål­
tiderna, det var inte så gott att säga. På ett par
dar började emellertid matlusten ökas, det blev
faktiskt riktigt roligt att äta, och samtidigt som
det värsta kinkandet gav med sig, försvann smör­
gåsarna i Monicas mage med ungefär samma
hastighet som i de andra barnens.
– Hon sover också på ett annat sätt nu, sade
syster Margit stolt, men hon hade som alltid
svårt att riktigt redogöra för hur hon menade.
Monicas mor, som bodde långt ute på landet,
kunde inte komma in till sjukhuset mer än en
eller högst två gånger i veckan. Hon var en
smärt, vacker änkefru med älskvärt sätt och
fasta principer, en av dem, som aldrig lutar sig
tillbaka i en stol, därför att det förefaller dem
vekligt. Själv var hon högst bekymrad över att
inte kunna fylla sina moderliga plikter mot dot­
tern bättre – hon hade nämligen också en liten
son och kunde varken lämna honom ensam
för mycket eller släpa honom med sig jämt. En
gång var lille Åke med på sjukhuset för att
hälsa på storasyster. Han var en liten robust
pojke med soligt humör, och även om modern
räknade rättvisa till de förnämsta dygderna och

sökte dela både leksaker och kärlek lika mellan
sina två barn, kunde ingen undgå att märka, vil­
ken av de två hon trivdes bäst med. Hur skulle
det också kunnat vara annorlunda? Allt det
trygga och naturliga förtroende till sig själv och
världen, som flickan saknade, det hade pojken.
Men var gång modern hade varit där, märkte
syster Margit en viss nedstämdhet i Monicas
väsen. Inte så att hon kinkade mer än annars,
men något av samma spända självbehärskning
tycktes var gång hålla på att komma tillbaka.
– Tycker du om din lille bror? frågade syster
Margit.
– Jaa, mycket! svarade Monica med ett så
sentimentalt tonfall, att Margit måste skratta in­
värtes.
– Nå, tycker du mycket om din mamma då?
sade en annan av systrarna.
I stället för att svara strålade Monica upp på
ett sätt, som var tydligare än alla ord.
Första gången modern kom på besök, hade
hon med sig en docka åt Monica. Hon klädde
av och på den, som små flickor ska göra med
dockor, men annars visste hon inte riktigt vad
hon skulle ta sig till med den. Däremot lånade

hon gärna ett litet tåg av trä med flata tråg­
vagnar, där man kunde placera både gods och
passagerare. Det gick över täcket, backe upp och
backe ner, och gick det inte så fort, så var det
bara bra, det visade att vägen var lång och be­
svärlig. Det gick över berg och genom dalar, bort
till främmande länder, och inte så sällan råkade
det ut för någon olyckshändelse – sådant händer
ju, ett par vagnar stjälper, det är inte så förfär­
ligt sorgligt, och man behöver inte bli rädd, sär­
skilt om man inte själv sitter i.
– Vem är det som reser på tåget? frågade
syster Margit, som stannat bredvid sängen och
beundrade de små papperstussarna, som inte hade
mycken likhet med människor och ändå tycktes
sätta Monicas fantasi i betydligt starkare rörelse
än den riktiga dockan med riktiga underkläder
och ringlande guldgula lockar.
– Är det Monica det här, som ska ut och
resa?
Monica rynkade pannan.
– Nej, sade hon mycket bestämt, Monica ska
stanna hos mamma. Här står mamma och Mo­
nica, här är station.

Så tycktes hon nästan glömma, att Margit stod
och såg på, och fördjupade sig i leken på nytt.
Den stora papperstussen lutade sig över en av
de mindre och frågade:
– Är inte Åke glad nu att Åke ska ut och
resa?
Och den mindre papperstussen var förtjust
och uttryckte sin förtjusning genom Monicas
ansikte. Plötsligt såg hon upp på Margit igen.
– Joo då, Åke är så förtjust att han ska ut
och resa, sade hon för att övertyga både tant
Margit och sig själv.
– Nu går tåget! – Hon började släpa vag­
narna över den motsträviga och gropiga filten.
Och i de stillsamma papperstussarnas ställe,
vilka hade sin trygga tillflykt uppe i hennes knä,
höjde hon själv handen och vinkade åt det våg­
samt vacklande tåget.
– Ajö, ajö, Åke! Ajö, ajö! Mamma gråter!
(Hon torkade en av papperstussarna uppåt ena
smaländan, där ansiktet kunde förmodas sitta.)
Monica gråter med!! (Där var den sentimentala
tonen igen, som man kunde skratta ihjäl sig åt!)
Gråt inte så hemskt mycket, mamma, för Mo­
nica är ju här och tröstar dig! Nu gråter inte

mamma mer – mamma ser väl hur duktig Mo­
nica är, då ska väl mamma vara lika duktig ...
Tonen, som i de tröstande orden fått en flöj­
tande fågelton av så äkta ömhet, att Margit mest
hade lust att luta sig ner och lägga kinden mot
det lena barnhåret, övergick i den sista för­
maningen till precis samma uppmuntrande allvar,
som modern och alla andra använde mot Monica
själv. Där fanns inte spår av ironi, men syster
Margit kunde inte låta bli att dra på mun. Nu
försökte man minsann ge igen vad man hade fått.
– Åke kommer väl snart igen för resten?
frågade Margit.
– Nehej! Monica skakade på huvudet. Nehej,
inte snart alls. Han reser till – till – Merika.
Tant Margit, han var inte duktig alls när han for!
(Nu var hans förtjusning nyss glömd i alla fall!)
Tänk att han grät så! Men då sa mamma: Nej
men Åke då, nu ska Åke vara duktig, säger
mamma, titta på Monica vad hon är duktig ...
– Men inte behöver han vara så duktig, in­
vände Margit. Du behöver ju inte vara så duk­
tig heller. Nog får han väl gråta, om han är
ledsen. Det får ju du.
Jaa? sade Monica frågande och satte upp ett

eftertänksamt ansikte. Men så segrade ädelmodet,
och hon vände sig beskyddande till den minsta
papperstussen, som redan hunnit ett bra stycke
bort på sin skakande tågresa:
– Åke får gråta. Jo, Åke får gråta. Monica
får också gråta.
Syster Margit såg för sig en hel tragedi, osyn­
lig för omgivningen, omärklig för alla utom för
den enda som träffades av den. Inte är det roligt,
när ens mamma är det finaste och bästa som
finns och man i alla fall vet, att hon tycker mer
om Åke, som man nog ibland önskar dit pepparn
växer ... I synnerhet om den lille stadige Åke
är fri från klenhet och nerver och ängslan och
jämt och samt blir uppställd som förebild: Se
så duktig Åke är, han som är så mycket mindre,
försök nu att vara lika duktig som Åke – – – 
så kanske mamma tycker lika mycket om dig
sen, var den aldrig uttalade fortsättningen på
förmaningen. Ett outtalat löfte, som ändå aldrig
skulle fyllas. Syster Margit hade velat behålla
Monica länge än och låtit henne glömma all Åkes
duktighet och alla hårda villkor för outtalade
löften.
– Nu har hon ju blivit samma snälla och

rara Monica igen, sade de andra sjuksystrarna.
Vad kom det egentligen åt henne med ett slag?
Och det var då för väl att hon äntligen har
börjat få aptit. Ser hon inte faktiskt redan lite
rundare ut – fast det är förstås omöjligt på
fyra dar.
Men syster Margit myste för sig själv. Det
där att Monica skulle vara rundare, det trodde
hon då inte så mycket på, men att hon såg så
ut i ansiktet, det var säkert. Kanske det bara
berodde på att den spända ansträngningen hade
givit vika för en vilande trygghet, så att de åt­
stramade dragen kom i ett annat läge. Fort­
farande sov hon mycket och inte sällan på olaga
tid, men vem nändes väcka henne? Nu var det
en djupare sömn, och syster Margit smög sig
gärna in och såg till den sovande med ett stolt
småleende, som tydde på en känsla av moderlig
äganderätt.
Så blev då småningom Monica frisk i benet,
först haltade hon helt varligt omkring i korri­
dorerna, och till slut kom dagen, när modern in­
fann sig för att hämta hem henne.
– Jag hoppas Monica har varit mammas duk­
tiga flicka, sade hon stolt, där hon stod rak och

korrekt i sin enkla och eleganta promenaddräkt
och höll dottern i hand.
Monica såg upp i det fina, behärskade ansiktet
och överfors av en skugga av oro. Skuldmedvetet
såg hon från den ena till den andra av systrarna.
Men de nickade alla vänligt och log. Syster
Margit tog mod till sig och sade med en röst,
som blev lite grand blyg inför den andras nästan
stränga tillbakadragenhet:
– Monica har nästan varit för duktig ibland.
Man behöver kanske inte alltid vara så duktig.
Det kanske kan vara bättre ibland att bara vara
som man har lust till.
Modern såg oförstående på henne.
– Det tror jag väl inte, sade hon. Så duktig
är nog ingen människa, att det är för mycket.
Hur många av oss har en sådan ställning, att
hon får ge efter för vad hon har lust till? Jag
måste säga, att jag är mycket, mycket glad, om
min Monica redan har börjat lära sig det svåraste
vi människor har att lära oss: att övervinna sig
själv.
Det där är fel, tänkte syster Margit. Men vad
skulle hon säga? Hon hade alltid så svårt för
att förklara och utreda.

Men när de gick utför trapporna, modern rak
och smärt, fyraåringen med en hängiven blick
upp på sin vackra och fina mamma, såg syster
Margit länge efter dem med en känsla av vemod
och ängslan.












ÄGA OCH MISTA






















– Får jag se på dig – jag tror du börjar
bli vuxen!
Det var menat som vänlighet, men Rolf orkade
inte uppfatta någonting som vänlighet, när det
kom från det hållet. Far och son såg varandra
stint i ögonen ett par sekunder. Sonens min var
ogenomträngligt mulen, men över faderns ansikte
flög en ryckning av smärta, och Rolf sänkte
blicken för att slippa gripas av medlidande. Det
var inte på sin plats, det var sannerligen inte på
sin plats, inte inför nervryckningarna i något
som inte hade liv och utvecklingsmöjligheter
längre. Låt de döda begrava sina döda, låt de
döda begrava sina döda, ringde det inom honom.
Ville mor låta befalla sig av en mumie, så var
det hennes sak.
Men faderns hastiga smärta kom inte av någon
tanke på Rolf. Det var en egenhet hos de flesta
av hans tankar, att de så lätt gled över till något
förflutet eller något framtida och så sällan

dröjde vid nuet. Då han sagt: Jag tror du börjar
bli vuxen, hade ett minne dykt upp, naturligt
nog för resten, eftersom orden var en upprepning
av något som hänt förr. Kort före Arnes sista
sjukdom och död – det var två år sen nu –
hade han sagt precis samma ord till honom.
Arne, den ende, han som åtminstone inte bara
var sin mors son utan också hans eget sista,
fattiga hopp. Allt hade ödet tagit ifrån honom,
ingenting hade det lämnat kvar. Arne hade det
tagit, som var hans, och bara lämnat kvar Rolf,
som var Ingrids helt och hållet och aldrig skulle
bli hans som Arne var det. Och när han nu
ordagrant upprepade för Rolf vad som ursprung­
ligen gällde Arne, var det i själva verket bara
ett matt eko, så som hela livet år från år mer
och mer blev ett matt eko. Att på allvar jämföra
Rolfs släta ansikte med Arnes märkta drag skulle
varit en löjlighet – där fanns knappt mer än en
liten ansats till den ängslan och det bekymmer,
som hos den äldste hade talat till fadern med
den andliga släktskapens röst – men det var
just den lilla ansatsen, det lätt sammanbitna och
återhållna i det barnsligt friska ansiktet, som

fått honom att ännu en gång tänka samma tanke
och säga samma ord: vuxen.
Det var nu en gång så: att vara vuxen – det
var att ha bekymmer. Den bekymmerslöse var
den ansvarslöse, han visste ännu inte vad livet
var, han var ännu inte färdig. Där hade klyftan
vidgat sig mellan honom och Ingrid, där låg
första fröet till deras dragkamp om sönerna. För
Ingrid hade aldrig blivit vuxen, så gammal hon
var.
I smyg kastade han en blick på hustrun, där
hon satt och smuttade på sitt kaffe, drömmande
som vanligt.
Det är en underlig känsla, när man dag efter
dag, år efter år nödgas till allt klarare insikt
om att just de egenskaper som lockar starkast
hos ens tillkommande är desamma som gör henne
omöjlig, när hon väl har blivit ens hustru. Vore
det helt nya, oväntade drag som dök upp, skulle
det visserligen alltid vara en besvikelse, men inte
samma förödmjukelse och inte samma grundval
till tvivel och osäkerhet.
Ännu i denna dag, nära de femti som hon
var, mor och husmor, hade hon kvar något av
luft-ande och genomskinlig låga, det som då

hade gjort honom så förälskad och kommit ho­
nom att sätta henne på ett annat plan än män­
niskors döttrar för övrigt. På den tiden hade han
tyckt om att hon drömde. Som något mycket
avlägset och obegripligt kom han ihåg, hur han,
som annars redan då var en man med kalkyler
och bekymmer, hade roat sig med att köpa säll­
synta, praktfulla blommor åt sin fästmö för nöjet
att få se henne helt förlorad och försjunken i
gåvan, borta från sällskapet, blind för vad som
hände omkring henne, döv för hans egna frågor
till och med. Kanske han inbillade sig, att han
själv var realitetsbetonad för två, att det alltid
skulle förbli lika spännande att undra över och
iaktta ett så främmande väsen som hon och att
han till tack för skådespelet aldrig skulle tröttna
på att jämna denna jordens vägar för henne –
vilket hon sannerligen behövde. Men han hade
överskattat förälskelsens uthållighet. Den var ett
vansinne men inte ett obotligt, tyvärr – eller
lyckligtvis.
Där satt hon, liten och späd, med ett världs­
främmande leende över någon hemlig fantasi. Så
vackert, så vackert – och så verklighetsfräm­
mande! En blomma och en dikt kunde hon

finna betydelsefulla, barnens inbillningsvärld med
inbillade sorger och inbillade glädjeämnen hade
hon delat, som om hon varit ett av dem – men
barnens betyg, de kalla siffrorna, som bar på
framtiden, hade hon aldrig frågat efter. Ett
leende från honom, ett hårt eller vänligt ord,
det hade varit viktigt för henne, men aldrig det
som år efter år fyllt hans dagar och hans sömn­
lösa nätter också: kampen för en lite högre lön,
en lite högre standard, bättre kläder, bättre mat,
bättre utbildning åt pojkarna – till och med
en villa på landet, med möbler och allt. De hade
ägt det – hon hade tagit emot det självklart
och glatt, men som om det varit lek. Han bru­
kade hålla razzia i skåp och lådor för att få
henne riktigt ordentlig, och hon skrattade, tills
hon blev ledsen över hans ton, men inte över sin
egen vårdslöshet. Vad hon hade förstört många
timmar för honom med detta, att han måste bära
också de bekymmer, som borde vilat på henne!
Timmar, som mest togs av nattsömnen, eftersom
den vakna delen av dygnet redan förut var så
fylld av extraarbete, att han inte hann tänka på
annat. Ja, han hade slitit ut sig för henne och
barnen. Underligt och avlägset som en dröm, att

han hade varit ägare till den vackra villan vid
sjön – terrasitputs, värmeledning, blommor och
vinbärsbuskar. Att den i minnet föreföll så overk­
lig, berodde väl på att han aldrig hann njuta av
den riktigt. Det hade hon och barnen fått göra.
Men det var han, som hade arbetat sig till den!
Och nu var den i andra händer.
Detta var det allra bittraste: att hon inte heller
tog det på allvar. Han hade sett det komma, sett
chefens firma glida utför och alltmer närma sig
ruinen, och natt efter natt hade han legat vaken
och vridit sig i ångest för den stora katastrofen,
som i alla fall kunde inträffa, även om den inte
var alldeles säker. Visst hade Ingrid uppfört sig
som en god hustru borde, till det yttre, visst hade
hon givit honom sömnmedel och försökt trösta
honom – men där var något som fattades. Hela
tiden märkte han, att hon inte tog hans ängslan
på allvar. Hon tyckte den var onödig. I stället
för att själv inse den reella faran och dela hans
oro, ville hon förmå honom att vara lugn. Bar­
nens sorger, som gick över på en timme, dem
hade hon förstått och tagit sig an, men den
vuxnes vuxna bekymmer, dem förstod hon inte.
– Låt det komma som det kommer, sade hon.

Vi kan ju ingenting göra åt det. Det är ju inte
alls säkert, att det blir som du är rädd för. Ta
det med ro! Alltid klarar vi oss på något sätt.
Han avskydde sådana strutsresonemang, och
mitt i eländet var det liksom en liten bitter till­
fredsställelse, att han hade fått rätt. Allt hade
blivit just så som han var rädd för. Arbetslös­
het – vem vill ha en så gammal man på en ny
plats? – långa tider av nervslitande svängningar
mellan hopp och fruktan, äntligen en liten usel
anställning. Villan, det mesta av möblerna –
det hade gått. Och här satt de, trångt och fattigt,
och hela hans livs strävsamhet hade resulterat i
ingenting.
På ett sätt var det naturligtvis storartat av
henne att leta fram sina kunskaper i språk och
börja med översättningar. Vad det annars blivit
av dem, vete gudarna. Och ändå, ändå ... Han
skulle nästan hellre velat se dem alla i nöd, om
han bara hade kunnat tvinga henne till sig in
i den verkliga världen. Om hon bara en enda
gång hade gråtit över det som gått förlorat,
klagat, äntligen förstått, att det var allvar och
verklighet – eller om det åtminstone hade varit

sammanbiten tapperhet och behärskning, som
kom henne att fortfarande stå upprätt och leende
– men det var inte tapperhet, det var bristande
sinne för realiteter. Hon led inte på samma sätt
som han. Hon anpassade sig och njöt av livet
ändå. Som ett barn.
Hastigt snuddade hans tanke vid Arnes död.
Ja, då hade hon haft tårar, men han hade lik­
som inte litat på dem riktigt. Det svåraste, grä­
melsen och bitterheten, kände hon inte.
Kaffet var urdrucket utan att någon sagt ett
ord mer. Då reste sig Rolf plötsligt och sade:
– Jag ska säga adjö nu, far. Jag ska resa.
Fadern satt stum, han begrep ingenting. Änt­
ligen frågade han:
– Vad menar du? Vart ska du resa?
– Till Finland. Som frivillig.
– Det – det kan inte vara ditt allvar.
– Far minns nog, att jag talade om det för
två veckor sedan.
– Och du minns nog, vad jag svarade: att
det inte kom i fråga. Och det håller jag fast vid.
– Tåget går från Centralen om två timmar.
– Jaha, men så visst jag har något att säga
till om, så går det utan dig.

– Du glömmer, att jag är myndig.
– Myndig? När du låter dem sätta sådana
galenskaper i huvudet på dig, så visar väl det
bäst, att du inte är myndig – inombords åt­
minstone.
Han hade rest sig för att ge mer eftertryck
åt sina ord, kanske också i en impuls att ställa
sig själv i vägen, hindra med våld. Men det kunde
varit för fem, sex år sedan. Nu stod där fram­
för honom en ung man av ganska imponerande
längd och axelbredd, och själv kände han knäna
skaka av sinnesrörelse och vanmakt. Honom
hade livets bekymmer ätit upp. Han var gammal
i förtid.
Båda var medvetna om den tysta kraftmät­
ningen, och båda var medvetna om hur den ut­
föll. Med ostadig röst sade fadern:
– Så länge du bor under mitt tak och äter
mitt bröd, kan du inte gärna kalla någonting för
ditt. Inte ett skosnöre får du ta med dig. Det
är mitt alltsammans.
– Något är väl mitt också, och det har jag
då givit honom till skänks! kom det som ett åter­
hållet utbrott från Ingrid, som lugnt satt kvar
och såg på deras kamp. Hennes man vände sig

mot denna nya motståndare. Hon hade stått i
hemligt samförstånd med pojken, det behövde
man inte lång stund för att inse. Men de skulle
få tid på sig att utkämpa sin drabbning senare.
Åter riktade han sig till sonen, och nu var det
mer sorg och häpnad i hans röst än häftighet:
– Du lämnar alltså dina föräldrar ensamma.
En vacker handling, må jag säga. Du bryr dig
inte om, vad det blir av oss. Du har inte alls tänkt
på hur vår ålderdom kommer att ta sig ut.
– Du får ursäkta, far, jag orkar inte räkna
och räkna längre. Här har räknats och räknats,
så jag börjar hata allt som kan mätas med exakta
mått. Det är som det inte fanns annat. Och ändå
är det – det där andra – som är livet ...
– Men om vi ska frysa och svälta på vår
ålderdom, så är det inte livet?
– Se där, står du inte och räknar tjugu år
framåt – tjugu år – medan – medan ...
– Jan lille, jag har ju mina bröder, lugnade
Ingrid.
– Och dem ska vi tigga om livsuppehället,
menar du? För resten, vem vet om de lever då?
Men det tjänar ingenting till att tala med barn.
Ingen av er är vuxen. Ni som tror, att livet är

sagor och drömmar! Det har du ärvt efter din
mor, Rolf.
– Jag måste gå nu.
– Jag förbjuder dig gå.
En helt knapp sekund tvekade Rolf inför den
röst han hittills varit van att lyda, även om det
skett med inre protest. Sedan gick han stadigt
och lugnt ut genom dörren. De hörde honom
hämta den packade väskan och sätta på sig ytter­
kläderna i tamburen. Ingrid reste sig, gick ut
och stängde dörren efter sig. Jan sjönk ner i en
stol och satt kvar utan en rörelse, medan han
lyssnade på de stillsamma ljuden därutifrån, då
de båda, mor och son, tog avsked av varandra.
Han kunde ingenting göra, han var förlamad.
Då Ingrid kom in igen, rödgråten, sedan dör­
ren stängts efter sonen, satt han fortfarande
kvar på samma plats. Han svängde på hela sto­
len, så att han såg henne i ansiktet.
– Jag som trodde du var pacifist, sade han.
Det hade alltid varit en tvistepunkt mellan dem.
För Jan var det självklart, att likaväl som han
betalte sin kommunalskatt för att polisen skulle
hindra inbrott i hans fattiga våning, så betalte
han också kronoskatt för att hären skulle hindra

andra ännu mäktigare tjuvar från att komma
och ta vad han hade del i och rätt till. Men själv­
klart skulle Ingrid inta den mest verklighets­
främmande hållning som var tänkbar. Detta var
första gången han förebrådde henne för att hon
inte höll fast vid den.
– Hur var det, fortsatte han i samma ton,
då hon inte svarade – hur var det, trodde du
inte på en andlig makt, som inte kunde dödas
med våld och inte kunde försvaras med våld?
Var det bara prat det? Du kom kanske på andra
tankar, när din kelgris inte behagade dela dina
åsikter?
Hon skakade på huvudet.
– Jag tror inte jag har kommit på andra
tankar, sade hon. Men jag förstod, att han måste
gå, för sitt samvetes skull.
– Ja, det låter vackert. Men svara uppriktigt,
har du gjort ett enda allvarligt försök att över­
tala honom till att stanna? Har du sagt en enda
gång, hur du fördömer hans handlingssätt, hur
du avskyr vad han finner rätt? Nej, det har
du inte, jag ser det på dig, lika litet som du tog
mitt parti nu nyss! Du tog hans parti. Tvärt­
emot dina åsikter. För att han är din kelgris.

Hon svarade inte.
– Verkligen ganska underligt, återtog han, att
du har blivit en sådan vän av våld och vapen,
och jag får ta upp dina avlagda synpunkter och
försvara dem. Verkligen ganska komiskt.
– Jan, sade hon plötsligt, som om hon bröt
sig väg genom all möjlig bråte. Jan, förstår du
inte, att det är en större klyfta mellan dig och
mig än mellan honom och mig?
– Jo tyvärr, det kan vem som helst se. Det
är ju just vad jag säger.
– Men jag menar inte så. Jag menar: den
första stora klyftan går mellan dem som vill ge
vad de har och dem som inte vill.
Det var en anklagelse, men han gitte inte svara
på den. Han lämnade rummet, slog igen dörren
hårt efter sig, slängde på sig ytterkläderna och
gick ut. Den långa förstadsgatan i ända travade
han, sedan tillbaka igen, utan att märka var han
gick. Vill ge vad de har – vill ge vad de har –
nonsens. Ingen människa vill ge vad hon har.
De som sade så, de som ville ”ge”, var sådana
som inte visste vad det ville säga att ha och att
mista. De var som Ingrid, de tog det på lek.
Hon som bara inte kunde hålla någonting fast.

Pojkens liv kunde hon slänga åt sidan som en
vante, pojken tänkte hon inte på förstås, och
inte på honom, Jan, som nu miste det allra sista.
Det oåterkalleligt sista. Nu skulle han gå här
dag ut och dag in och vara rädd för att Rolf
stupade. En spöklik tanke dök upp inom honom:
och om nu Rolf stupade – skulle det inte kunna
väcka henne till verkligheten, tvinga henne inse
att det var han som hade rätt? Inse, att man
inte frivilligt fick ge bort vad man hade, inte
gå omkring och vara bekymmerslös, medan det
gled en ur händerna.
Då han kom hem, hade hon lagt sig. Hon var
sjuk, påstod hon. Han sade ingenting, hon kunde
nog behöva tänka ett slag.
Men då hon nästa dag visade sig ha hög feber,
blev han ängslig.
– Varför har du inte sagt till förr? frågade han.
– Jag ville inte det skulle oroa Rolf. Det är
ju bara ont i halsen. Halsfluss antagligen. Inte
behöver du skicka efter doktorn för det.
Hon kunde inte ha blivit sjuk vid en olämp­
ligare tidpunkt, upprörd som han var förut och
nu oron för henne till, och ensam var han med
att sköta henne. Var dag utkämpades en hård

strid inom honom mellan hans ängslan, som ville
få honom att tillkalla läkare, och hans klokhet,
som visste att det kostade pengar och förmod­
ligen var onödigt. Men när halssvullnaden hade
lagt sig och febern ändå inte ville gå ner, segrade
ängslan, och doktorn kom.
– Hjärtat har blivit angripet, förklarade han.
– Är det farligt?
– Det behöver inte vara farligt, om patienten
får ligga i lugn och ro. Vi ska väl hoppas att det
inte tillstöter några komplikationer.
Han skrev ut ett recept och gick. Jan stod
kvar och skakade av ångest.
Självklart skulle det gå så illa som möjligt.
Han hade alltså ändå någonting kvar att mista
– en sådan dåre han hade varit, som inte insett
det förr! För var gång ett slag drabbat honom,
hade han tänkt: Detta är det värsta – nu är
måttet rågat! Men för var gång hade det funnits
mer att ta. Ända tills nu – nu hade verkligen
det värsta kommit. Hur långt de kommit från
varandra, hur tomt deras samliv blivit, så var
det ändå något, inte det stora tomma. De hade
varandra, även om de förstod varandra dåligt.
Att leva alldeles ensam skulle bli outhärdligt, out­

härdligt. Men självklart måste också detta kom­
ma, också det värsta, just till honom. Eller –
en obestämd skrämsel snuddade förbi honom –
fanns det ännu mer? I så fall skulle det nog
drabba honom. Alla andra kom undan, men inte
han.
Skulle han skicka brev till Rolf? Det hade
lång väg att gå, och innan pojken var hemma,
kunde allt vara slut. Han kallsvettades och räk­
nade de många dagsresorna norröver.
Natten spred sig redan lyhörd genom första­
dens gator, och inne i sängkammaren var luften
full av den sjukas tunga andning, medan hennes
man satt och vakade och lyssnade.
I det svaga ljuset från den överhängda lampan
såg han plötsligt, att hon låg med öppna ögon.
– Jan! sade hon, och det oväntade låga ljudet
var så överväldigande för honom som om en
storm brutit lös inne i rummet. Varför är du så
rädd?
– Inte – inte är jag rädd, stammade han med
torra läppar.
– Tror du jag skall dö?
– Nej – nej – naturligtvis inte! mumlade
han, men hans ton sade motsatsen. Och fast hon

inte svarade utan bara tryckte hans hand, kände
han vad som menades med den fasta tryckningen:
mod, förtröstan – lika tydligt som om hon sagt:
”Ta det lugnt, det klarar sig nog!”
Han hade velat skrika högt i protest mot
denna meningslösa optimism, som inte fick fin­
nas just nu. Hur kunde hon! Samma ständiga
lättsinne ända fram till dödens tröskel! Eller –
trodde hon – – ?
Aldrig förr, inte ens när Arne dog, hade han
gripit efter tanken på ett hinsides. Men han
kände, att det skulle förändra saken, en enda
förhoppning kunde man få rädda, om man aldrig
hade fått sitt mått av lycka i denna världen. Det
behövdes så lite; bara att hon stödde honom ett
ögonblick.
– Säg, Ingrid, tror du på ett liv efter döden?
viskade han hest och spejade ivrigt efter ett in­
stämmande. Men hon såg bara tankfull ut.
– Jag vet inte, sade hon dröjande. Jag bryr
mig inte så mycket om det, kanske. Det lämnar
jag som det är – med fullt förtroende! tillade
hon och log ett trött leende. Kan du inte släppa
dina bekymmer, Jan? Dö ska vi ju alla. Du med.
Det träffade honom som ett slag. Från den

sidan hade han hittills inte sett saken, han hade
tänkt på sin saknad efter henne och den orätt
ödet tillfogade honom – men inte på att han
själv skulle ligga så där – fullständigt hjälplös
inför det ovissa, och känna grunden vika och
upplösa sig under fötterna, antingen han hop­
pades på liv eller var rädd för det stora intet.
I det plötsliga isvita ljuset inför denna nya
visshet föreföll honom allt mänskligt liv me­
ningslöst. Allting oåterkalleligt förlorat ... Och
om han hade haft Arne kvar, och Ingrid kvar,
om de alla hade suttit i ring omkring hans säng
i den vackra villan vid sjön med hela sommaren
på tomten utanför, medan han låg där och kände
hur allting gled honom ur händerna, utan att
någon kunde hindra det – som hon måste ha
det nu – så hade ju alltsammans ändå bara
varit svek och bedrägeri. Det var inte bara han,
som blivit lurad av ödet, utan alla de lyckliga
också, som han hade avundats – allt mänskligt
liv var ett enda stort svek. Om inte förr, måste
det visa sig i den stunden. Då, om inte förr,
måste man förstå: inte om någonting, inte om
någonting kunde han säga: jag har det. Inte om
Arne, inte om Ingrid. Han hade aldrig haft

henne. Han hade aldrig haft någonting. Ingen
hade något.
Torr i strupen sträckte han sig efter vatten­
glaset på nattduksbordet. Utan att se stirrade
han på Ingrid, som åter hade slutit ögonen och
låg stilla. Den fasta verkligheten löste upp sig
i rök.
Hon var inte ängslig. Ur hennes händer, som
aldrig hade kunnat sluta sig och hålla något fast,
vad det vara månde, rann livet enkelt och själv­
klart bort, utan annan smärta än kroppens:
feberhettan, andnöden. För henne fanns ingen
fasa i detta. Hon hade aldrig gjort anspråk på
något. Barnslig in i döden. Barnslig? Barnslig ...?
Ljudlöst gled han ner från stolen med pannan
mot hennes säng. Det var som om hans jag
hade glidit trettio år tillbaka i tiden. Än en gång
vällde samma heta undran och beundran fram,
än en gång såg han porten gå upp till en värld
som inte var hans, och samma gamla längtan
dit in i den sorglösa tillförsikten grep honom.
Ända tills nu hade han gått vilse. Ända tills nu
hade han gått i sömnen. Nu, i samma ögonblick
han såg henne i full klarhet som då, skulle hon
lämna honom. Men det enda ögonblicket var värt

mer än alla de gångna åren. Det försonade till
och med att hon inte skulle finnas kvar längre.
Han måste ha somnat in i den ställningen,
för han vaknade sittande på golvet med huvudet
lutat mot sängen. Försiktigt reste han sig upp i
det svaga morgonljuset och såg på den sjuka.
Hon låg där mycket blek, men andades lugnare
än i natt. Var det ett gott eller dåligt tecken?
Hjärtat stod nästan stilla i honom, då han bör­
jade fatta, att det kunde gå till bättring. Det hade
gått till bättring, han visste det. Lätt och var­
samt för att inte väcka henne täckte han, över
hennes arm med filten, som glidit åt sidan.
Men hon märkte det och vaknade, slog lång­
samt upp ögonen och log ett nymornat leende.
– Jag tror inte alls jag skall dö, viskade hon.
Det känns inte så. Jag är bättre.
Då sträckte han ut en darrande hand mot
hennes.
”Du ska leva och lära mig hur man ger”, ville
han säga. ”Hur man har utan att ha och mister
utan att mista. Du ska lära mig din syn på vad
som är lek och vad som är verklighet.”
Men det blev bara ett obestämt ljud. Han böjde
sig över sängen och grät.










OMOGEN FRUKT






















Just nu hade han ingenting emot konstnärer.
En lagom stor spritkvantitet, inte en droppe för
mycket, gjorde honom god och glad och till­
mötesgående, och ännu hade stämningen inte
slagit över omkring honom. Ännu var de hög­
ljudda rösterna inte skrikiga, de livliga gesterna
inte bråkiga, ännu kunde en blyg och vanlig
borgarbracka som han, Börje Renow, välavlönad
tjänsteman i uppbördsverket, ta del av den skum­
ma belysningen, den excentriska och sparsamma
kuddmöbleringen och de mångahanda dryckerna
utan att behöva skämmas över sig själv.
Någon satte i gång grammofonen, och dansen
började igen. För dans var ateljén idealisk med
sina stora utrymmen. Börje stegade tvärsöver
rummet och bjöd upp den dam han hela tiden
suttit och tittat på men ännu inte kommit sig
för att dansa med, och tillsammans gav de sig
ut över golvet.

Hon såg inte alls ut som någon bohem, nej,
hon var av en annan sort och en som han tyckte
bättre om, med all respekt för herrar och damer
konstnärer. Det låg en djup oberördhet över hela
hennes väsen, den var inte konstlad, inte medveten
ens. Samtidigt som något hos henne, kanske
känslorna, kanske könet, tycktes förvarat inom
ett skyddande hölje, vinterhöljet om knoppen,
och detta gav henne en sval glad säkerhet, var
de stora bruna ögonen sprittande livliga och slu­
kade yttervärlden med frisk aptit. Om hon ver­
kade madonna, åtminstone på honom, så var det
inte därför att hon gjort den typen till sin och strök
under den med romanska ögonbryn och kloster­
kläder – hon hade inte gjort någon typ till sin,
använde sina egna ögonbryn och hade en kon­
fektionsklänning, som påminde om kontor och
butik och direkt bröt av mot omgivningen. Snarare
var det ett slags självlysande förmåga hos hennes
lilla regelbundna ansikte – nej, han kunde inte
riktigt säga vad den kom sig av. Hur som helst,
mitt bland de andra raffinerade och medvetna
gjorde hon ensam ett starkt intryck på honom.
De bytte varken många eller märkvärdiga re­
pliker, medan de sparkade till kuddarna och ha­

kade upp sig i kvistarna på brädgolvet, men ovill­
korligen känner man på sig, när sympati är
ömsesidig. Så mycket fick han ur henne som att
hon egentligen inte hörde till gänget. Hon var
maskinskriverska och hade jobb i något tillfälligt
företag, en utställning efter vad han förstod, och
hit hade hon blivit bjuden genom sin kamrat
där, reklamtecknaren Månsson.
Jaså, på det viset. Börje Renow följde hennes
blickar och fann en lång mager ljus karl, som
inte såg så värst sympatisk ut, lite torr, lite hård,
lite hänsynslös.
Om hon tyckte om den här tillställningen?
Hon tyckte det var hemskt roligt, alldeles hemskt
roligt, tyckte hon.
Nej, från Stockholm var hon inte, förstås. Hon
var från Hallsberg. Men hon hade varit här snart
ett år nu. Det var bara så svårt att få ett säkert
och stadigt jobb. På utställningen hade hon ar­
betat i två månader snart. Men det varade inte
längre än till första november. Fast alltid fick
hon väl tag i något annat sen.
Han var småförälskad, som man kan bli på
en kväll. När hon plötsligt blev sömnig och bröt

upp, förklarade han, att just nu skulle han också
gå, då fick de sällskap.
– Ja, sade hon tveksamt och såg sig om. Aha,
Månsson, tänkte han. Och medan de ännu stod
här ensamma med varandra, passade han på att
fråga, om han fick komma och hämta henne till
bio eller promenad någon kväll. Visst fick han
det, hon skrev upp sin adress åt honom.
Han hade haft rätt. Månsson dök upp bland
kläderna i tamburen, eller snarare förstun –
lång och mager, med pipan i munnen och utan
överrock så här mitt i oktober.
De båda männen gick på var sin sida om frö­
ken Norell, som var sömnig och trött och sva­
rade enstavigt. I Månssons närvaro kvävdes dess­
utom Börje Renows omedelbarhet, så det var
efter en tämligen tyst vandring man tog godnatt
utanför hennes port.
– Går ni tillbaka? frågade Månsson.
– Nej.
Den andre nickade och försvann genom lykt­
sken och mörker. Börje stod kvar och såg efter
honom. Konstiga människor, att gå tillbaka till
spriten och tobaksröken och grammofonmusiken
efter att ha sagt godnatt till en madonna. Vem

var egentligen konstnären och vem var brackan
av dem båda, han eller Månsson? Nej, man kan
inte jämföra människa med människa, var och
en är något för sig, naturligtvis, men en sak
trodde han sig vara säker på: den största trygg­
heten, den lugnaste hamnen var det han som
hade att bjuda en ömtålig och oberörd liten
kvinnovarelse.
Dagen därpå, som var söndag, ringde han på
hennes dörr, en gång på förmiddagen och en
gång på eftermiddagen. Hennes präntade kort
lyste emot honom: VERA NORELL – men
ingen öppnade när han ringde.
Måndagen slukade honom med gammal slen­
trian och nytt övertidsarbete.
De närmaste veckorna tänkte han ofta på sin
lilla livliga madonna. Så fort han fick tid, skulle
han söka upp henne. Aldrig förr hade han märkt,
att han var en så upptagen man. Det dröjde länge,
innan han hade en ledig kväll, då han inte var
alltför trött.
Den här gången öppnades dörren. Där stod
hon. Och så kan ingen spela, och hon kunde det
allra minst: hon fick nästan tårarna i ögonen
av glädje. Hon måste verkligen ha väntat på

honom. Han var färdig att falla på knä på det
ganska slarvigt sopade tamburgolvet.
Också en fråga, om hon ville gå med på bio!
Han viftade redan med biljetterna till premiären
på Röda Kvarn, och hon nästan dansade vid
hans sida genom de höstmörka gatorna.
Då de gick hem igen, hade den första snön
börjat falla. Inte för att det fanns mycket hopp
om att den skulle bli liggande, men det var vac­
kert ändå. Han undrade, om det var av förtjus­
ning över det vita vimlet eller i tankar på filmen
de nyss sett som hon stannade mitt på bron och
grep tag i broräcket – men så såg han, att hon
sjönk ihop och slöt ögonen, och då blev han
rädd. Plötsligt upptäckte han, att hennes ansikte
var mycket smalare än han mindes det från festen
på ateljén, och blekt var det, men det kunde vara
lyktskenet. Var hon sjuk?
– Hur är det med er? frågade han darrande.
Är ni dålig?
Hon skakade på huvudet.
– Ingenting farligt alls. Det var kanske vär­
men på bio. Eller också kanske det var reak­
tionen efter den förfärliga spänningen i filmen?
sade hon och såg upp och skrattade. Ett ögon­

blick kände han sig lättad, men skakade i alla
fall allvarligt på huvudet.
– Ni ser ju blek och mager ut! sade han
med läkarton. Har ni mist er friska aptit?
Då blev hennes leende sorglustigt, och hon
suckade.
– Nej tvärtom, inte är det något fel på ap­
titen tyvärr ... Jag menar, det är nog bara något
tillfälligt, tillade hon i annan ton, som om hon
plötsligt märkte att hon försagt sig.
Han rodnade och kom ihåg att det nu var
efter första november. Det var till och med
åttonde november. Hur hade hon det?
– Jag är ju en bov, sade han. Här släpar
jag omkring er, och så har ni kanske inte
ätit än ...
Hennes ögon blev större och mörkare för ett
ögonblick, och ansiktet fick ett underligt liv. Men
det slocknade lika fort som det kommit.
– Tack, jag har ätit, sade hon hastigt.
– Men jag, jag har inte ätit. Kan ni inte gå
med i alla fall för sällskaps skull?
Hon slingrade sig, men till slut följde hon
med. De gick in på en liten trevlig restaurang
och slog sig ner vid ett bord med rosafärgad

lampa. Då maten kommit in, kunde han kon­
statera för sig själv, att hon inte hade ätit. För­
modligen inte på länge.
– Nå, har fröken Norell kvar sin förra plats?
frågade han oskyldigt under kvällens lopp.
Hon skakade på huvudet.
– Utställningen är ju slut, sade hon. Och sen
dess har jag bara haft otur. Men det blir väl
bättre, tillfogade hon och skrattade. Den goda
maten gjorde henne hoppfull, nästan övermodig.
Då de skildes utanför hennes port, tog han
löfte av henne att de snart skulle gå ut tillsam­
mans igen. Det hade ju varit så trevligt. Och
medan han arbetade sig hem med snöslasket rakt
i ansiktet, såg han hela tiden hennes vackra,
bleka, strålande lilla uppsyn framför sig. Nu höll
han visst på att bli kär på allvar.
Och hon? Säkert hon också. Hon hade varit
så glad att han kom. Hon hade varit så hjärtlig,
så obesvärad, så mjuk i sättet hela tiden. Den
där Månsson hade naturligtvis en annan plats
nu och gick och drog med någon annan flicka
där. Så gott var det.
Detta att hon var utan plats gjorde honom
både lycklig och olycklig. Lycklig därför att det

kunde ge honom tillfälle att pyssla om henne av
alla krafter, ge vad han hade, göra sig oumbärlig.
Det finns mödrar, som känner sig mest belåtna
när de har ett sjukt barn att sköta; i hans lycka
fanns något av den moderligheten. Men olycklig
var han för att där fanns så små möjligheter
för honom att verkligen ta hand om henne –
inte förrän de blev lite närmare bekanta. Det
skulle verka för påträngande annars. Han kunde
ju inte gärna blanda sig i hennes dagliga liv
alltför mycket, här fordrades takt och fin­
känslighet.
Men redan kvällen därpå stod han återigen
utanför hennes dörr och ringde. Hon öppnade
också i dag och strålade upp, fast lite försik­
tigare. Han hade beslutat använda en faderlig
ton, det var den enklaste lösningen och skulle
ge honom en viss rätt att spela beskyddare.
– Får jag stiga in? frågade han. Nå, hur står
det till i dag då?
– Varsågod! sade hon och öppnade sin dörr.
Jo jag tackar, jag mår så utmärkt bra så.
Det var ett litet mörkt, gammaldags möblerat
rum, men inte ohemtrevligt. Om det bara inte
hade varit så förfärligt kallt! Han frös som

en hund, där han slagit sig ner i gungstolen, och
själv satt den lilla värdinnan insvept i kofta och
kappa.
– Jaha, jag steg helt enkelt på jag, började
han. Vågar inte släppa er ur sikte, förstår ni.
Tror nämligen, att ni inte sköter om er riktigt
väl. Varför lägger ni inte in en brasa nu till
exempel? Kan man inte säga till värdinnan?
Hon rodnade, skruvade på sig och såg orolig ut.
– Jag vill uppriktigt sagt inte besvära vär­
dinnan, svarade hon. Ni förstår, det kan vara
nyttigt att stå väl med henne ...
Hyran, tänkte han. Den ska vi väl alltid klara
på något sätt. Man ska väl kunna få tag på män­
niskan per telefon och stämma möte med henne
ute. Högt sade han:
– Onåden komme över mitt huvud. Var finns
veden ?
Hon skruvade på sig igen.
– Nej, gör det inte. Tycker ni det är hemskt
kallt? Jag har alltid hört att man blir så frisk
av att sova i kalla rum.
Han skämdes lite över att mästra en främ­
mande människas levnadsvanor så där och talade

inte mer om brasan. I stället gick han över till
hennes bokhylla, och samtalet gled in på böcker.
Rätt som det var såg han upp.
– Tycker inte ni också att vi går ut och äter
en bit? frågade han. Det lät tafatt, men hur skulle
han uttrycka sig.
Den här gången var hon emellertid orubblig.
Hon var inte det minsta hungrig, förklarade hon,
och man kan inte springa på restauranger var­
enda kväll. Då var det mycket bättre om han
ville gå ner i kaféet och köpa några bullar, så
skulle hon koka te på spritköket ... Börje steg­
rade sig först. Han ville så gärna gjort det lite
festligare. Till slut insåg han, att bullarna var
det enda som skulle bli mottaget, så det fanns
väl inget val då.
Men innan han hunnit besluta sig, ringde det,
och in steg Månsson med en korg på armen.
Efter en tankspridd hälsning packade han upp
en halv limpa, ett paket smör, en ostbit och en
liten påse socker. Vera följde uppackningen med
spänt intresse, och i ett vilt utbrott av förtjus­
ning flög hon honom om halsen, glömsk av
tredje person. Börje stod och retade sig över
Månssons min av viktig triumf. Var det där nu

så märkvärdigt? Hade han själv bara varit lite
fortfärdigare, skulle allt det där varit överflödigt.
Men han hade väl misstagit sig. Han hade väl
inga utsikter. Bandet mellan henne och Månsson
var nog starkare än han trott.
Strålande vände sig Vera till sin glömde gäst:
– Är det inte hyggligt av honom? Nu be­
höver ni inte gå. Nu sätter vi fram bordet här,
och så dricker vi te, så blir vi varma.
Det förvånade Börje, att Månsson också gick,
när han själv bröt upp. Men i grunden intres­
serade det honom inte. Överhuvudtaget intresse­
rade Månsson honom inte. Vad han ville veta
var om någonting redan var avgjort mellan
honom och henne. Men det skulle han hellre fråga
Vera om.
– Varför får den där Månsson bjuda er och
inte jag? frågade han förargad, när hon två
kvällar senare åter sagt nej till hans inbjudan.
Är det märkvärdigare att jag vill ta hand om er
än att han vill det?
Hon såg fundersam ut och hade tydligen svårt
att formulera skillnaden.
– Är det närgånget att fråga: hör ni ihop
på något sätt? frågade han lågt och skamset.

– Inte som ni menar, svarade hon och såg
på honom med sina klara ögon. Men – det är
något annat ändå. Vi var kamrater på kontoret
där på utställningen – och sen blev han också
utan arbete – och han vet ju, att jag skulle göra
detsamma för honom och kanske också kan det
en dag, vem vet – men ni – ja ni – ni har det
inte alls så – – – 
– Just därför betyder det ju så mycket mindre
för mig än för honom, bad Börje bevekande. Ni
behöver inte alls ta det som något förödmju­
kande. Det är ju alltid brukligt att man bjuder
en flicka ...
Hon hade ingenting att svara, men hon slöt
läpparna kring något som hon kände på sig och
inte kunde uttrycka. Han kände sig illa till mods.
Något hade stigit upp mellan dem och grumlat
den självklara sympatin, som båda känt från
första stund.
Det gäller att inte ge efter, tänkte han. Vara
enträgen. Vara påträngande. Vara oförskämt
faderligt omtänksam.
Och han handlade efter sitt program. Han
kom framemot middagstiden, låtsade inte om
hennes avvisande miner, drog henne ut med milt

våld, åt middag med henne, gick på teatern med
henne, superade med henne. I hemlighet betalade
han hennes hyra för en månad – värdinnan
svor att tiga, och det verkade också som om hon
gjort det – och när hon någon kväll inte ville
gå ut, skickade han efter någon liten måltid
eller kom själv med ett par innehållsrika kar­
tonger under armen. Det hände att han stötte
ihop med Månsson, men då bemötte de varandra
med den hyckleriska hjärtlighet, som höves
mellan två rivaler och gentlemen. Han hade lovat
sig själv att segra i kraft av det större skydd,
den större säkerhet han hade att bjuda henne
– och han måste hålla i minnet, att hon från
första stund hade varit honom bevågen ...
Vad som gjorde honom mer förälskad, mer
vilt och hopplöst förälskad än allt annat var
hennes sätt att strida mot frestelsen och slutligen
besegras. Hon var så oreflekterat ung, så glatt
och glupskt och friskt hungrig både i ordets ur­
sprungliga bemärkelse och i överförd mening,
och ögonblickets lockelse tog överhand med så
sprudlande desperat livsglädje, att det berusade
honom. Hennes lössläppta humör gjorde honom
kvickare, livligare, lättare än han någonsin varit.

Ibland hade han en känsla av att där låg ett slags
förtvivlan bakom hennes vilda infall, men hon
hade ju ingenting att vara förtvivlad över, allra
minst om hon kunde tycka om honom ...
En söndagsförmiddag steg hon på i hans
våning. Hon hade varit där flera gånger förr,
när hon varit ute och gått och kommit där förbi,
och ingen av dem hade kommit att tänka på att
det låg något opassande i det. Men i dag, så fort
han öppnade, fick han plötsligt en kvävande
känsla av att något stod på, något ödesdigert.
De satte sig framför en skön brasa i den öppna
spiseln – nu hade snön verkligen kommit på
allvar – och samtalet kom inte i gång. I hela
hennes väsen låg något spänt, som han ryggade
tillbaka för. Det kom för honom, på en gång
obevisligt och absolut säkert, att hon hade kom­
mit hit för att bli tagen i besittning.
Han borde varit glad, han borde varit stor­
mande glad. Han borde tagit henne i sina armar
och skyndat sig att uppfylla sin egen önskan
och hennes. Hennes? Hon hade kommit till ho­
nom med allvarlig och beslutsam min, som man
går till en plikt. Inte i frikostigt övermod, inte
i glad självklarhet, inte heller driven av något

som var starkare än förnuft och blyghet. Hon
hade kommit som gäldenär: hade man sagt a,
måste man också säga b. Det var hennes begrepp
om fair play och tacksamhet, och samtidigt hen­
nes val av framtid.
Där satt hon, ovanligt tyst och stilla, och såg
ut att vänta. Och inom honom snörde något ihop
sig, han var förlamad. Klart som om han sett
tvärsigenom henne visste han, att han skulle ha
förlorat henne i samma ögonblick han närmade
sig. Han skulle inte förlorat henne i yttre mening,
men på annat sätt. Kärlekens ömtåliga frukter,
som långsamt höll på att mogna för honom och
för henne, hade hon plockat av för att räcka
honom, innan de ännu var söta och tunga nog
att falla av sig själva.
Han kunde se deras framtid. De skulle gifta
sig. Hon skulle säkert bli en god liten hustru,
tillgiven och glad. Tillgiven, men heller aldrig
mer: långt inne i hennes medvetande skulle alltid
ligga en fråga, hur livet skulle gestaltat sig, om
hon inte varit tvungen att ordna sin framtid på
det här sättet, om hon överhuvudtaget hade fått
välja ... Och glad, men inte på det sättet han
hade sett henne och anat henne: därför att hon

aldrig hade fått mogna till den heta hängivenhet
utan överläggning, som hon mer än de flesta var
mäktig. Hade han inte sett hennes väsen i sådan
överströmmande härlighet, skulle han inte nu ha
gripits av förfäran. Då skulle han väl kanske
tagit vad som bjöds och sedan handlat som en
gentleman och nöjt sig med tillgivenheten och
tyckt att allt var ganska gott ... Men han kunde
inte. Han kunde inte göra detta mot henne, och
inte mot sig själv.
– Jag har ju alldeles glömt, att jag måste
vara långt borta på Söder klockan två! ropade
han och sprang upp, och fast hon fick något
hånfullt i mungiporna, krängde han ytterrocken
på sig och hjälpte också henne på med kappan.
Det var bäst så, det kunde varit farligt att sitta
längre framför elden. Ögonblickets klarsyn är en
bräcklig tingest; den kan lätt övermannas av
dunklare krafter.
Men under de följande dagarna bröt en ångest
fram inom honom. Inte bara nu, inte bara i dag
och i morgon var vägen spärrad. Den skulle
överhuvudtaget aldrig bli fri, förrän de båda en
gång kunde mötas under lika villkor, oavhängiga
av varandra. Och det kunde han inte åstad­

komma. Antingen det skedde nu eller om en
vecka, antingen han bara tog henne eller på knä
anhöll om hennes hand – det skulle i vilket fall
som helst vara ett brott mot alla hederns och
ärans lagar. Vad han tanklöst hade velat hjälpa
henne med, hade för henne blivit en tacksamhets­
skuld, som tyngde henne. Han hade inget val.
Han kunde inte.
Strax före jul överraskade Börje Renow med
ett besök hos artisten Månsson.
– Se, jag far ut till en morbror över jul, för­
klarade han, och jag har tänkt ut, att en tavla
kunde vara en gåva som det var någon heder
med. Jag förstår mig naturligtvis inte på sånt
så särdeles väl, men jag har ju sett en del som
ni har gjort ...
Det sista var inte sant. När han stod framför
dukarna, kände han sig mer än osäker. Så hisk­
liga hade han inte tänkt sig dem. Men det roade
honom samtidigt att tänka sig scenen, då mor­
brodern förläget skulle betrakta den där till
exempel från alla sidor och tacka så hjärtligt
han kunde. Eller skulle han opponera sig? I så
fall skulle han, Börje Renow, ta bladet ifrån
munnen och låta honom veta vad en gammal

perukstock var för något, en sådan som inte för­
stod sig en vitten på ung konst och nya strä­
vanden i tiden. Tvåhundra var ju också ett hisk­
ligt pris för den där. – – –  Men så kom han
ihåg, att det inte egentligen var tavlan han me­
nade, och då försvann både hans lust att pruta
och hans tillfälliga munterhet.
– Den här tycker jag om, den tar jag bestämt,
sade han.
– Då är ni nog inte så bakom som ni säger,
menade Månsson och såg glatt förvånad ut. Den
där är allt en av de bästa. Vänta ska jag se, om
jag har något papper att slå in den i.
Börje kände, att han hatade den andre. Det
var mot honom, Börje, inte mot Månsson, som
hennes känslor hade trevat sig fram från första
ögonblicket. Det var han, inte Månsson, som
skulle fått henne att blomma en gång, med hela
sitt väsen, med hela sin eld. Men vad hon inte
kunde ta emot av honom utan att skämmas och
söka gottgöra, det kunde hon dela med kamraten,
han som levde under samma villkor, utan att det
tyngde henne. Skulle det unnas den andre vad
som vägrades Börje: att se henne mogna – – – 
nej, han ville inte tro det, han ville tänka sig, att

han en gång skulle möta henne igen, under andra
förhållanden ...
Men när han gick utför trapporna med tavlan
under armen, visste han, att det inte skulle ske.
Han skulle komma för sent. Han hade så små
möjligheter.










EN DIPLOMAT
TAR SIG LEDIGT






















Under en kallgrön vårkvällshimmel låg åsar
och dalar så bristfärdigt fulla av tystnad, att det
kändes som en lättnad, då motorsurret från en
bil växte fram längs vägen. Fru Henriksson drog
en befriad suck, där hon stod på trappan till
sitt turisthotell. Det vardagliga ljudet bådade inte
bara en väntad gäst – det förde henne också
med ett slag tillbaka till den värld, där hon var
hemma och där människan överhuvudtaget är
hemma. Rymdens oändlighet, som i ett obevakat
ögonblick kan öppna sig över våra huvuden, är
inte i längden lämpad för dödliga. Den faller
utanför kretsen av det bräckliga tält vi rest oss
i universum.
Då hotellets stora, grå buick svängde upp på
gårdsplanen och stannade framför trappan, till­
hörde hon åter helt och hållet jorden och som
en god värdinna, som den vänliga fru Henriks­
son, tog hon emot gästen, medan portiern hjälpte
chauffören ut med tre resväskor av märkbar

ålder men också av märkbar kvalitet och brokig
internationell erfarenhet.
Gästen, som dubbelvikt kröp ut genom bil­
dörren, rätade upp sig, lång och mager, och
andades i den friska luften. Han hade glest, grått
hår och ett tärt och förfinat ansikte, tydligt till­
hörande en man över de sexti och med ett något
pinat uttryck, som oförskyllt skärptes av att
ögonen låg påfallande djupt. Fru Henriksson be­
togs av ömkan inför detta resignerade ansikte.
En lång villrådighet fick i detsamma sitt slut,
ty hon hade i många dagar gått och grubblat över
hur den väntade gästen skulle tituleras. Nu be­
slöt hon sig för att helt enkelt och hjärtligt säga
minister Dedering.
Baltsar Dedering hälsade vänligt men från­
varande, som man gör, när man har huvudvärk,
och steg långsamt uppför trappan till sitt rum.
Hotellet var välkänt och vimlade av folk under
säsongerna, men som man nu befann sig på
själva gränsen mellan vinter och vår, låg trappan
tyst och tom. Han njöt av att slippa möta någon.
I sin ungdom hade han åkt skidor – det var
mycket längesen nu! – och då hade han legat
här ett par gånger på vintrarna och fäst sig vid

stället. Nu efter många år, då han satt på sven­
ska legationen i en av de östra randstaterna och
sökte i minnet efter en tillflykt undan samman­
brottet, hade Granliden med sin vackra enslig­
het dykt fram ur glömskan och lockat starkare
än Rivieran, starkare än Sicilien. Det låg när­
mare, och det var hemma.
Ett möte tycktes i alla fall vara ofrånkomligt.
Just då han stod med handen på dörrvredet för
att gå in till sig, svängde en ung flicka om hörnet
i hallen och närmade sig trappan, tydligen utan
att se honom, fast hon gick tätt förbi. Orsaken
var inte svår att gissa. Man går inte sin väg
fram döv och blind och med ett hemlighetsfullt
småleende, om man inte kommer från något
som är värt att hållas kvar på bekostnad av både
hörsel och syn, och det kan bara vara ett enda,
när man är tjugu år. Hennes hår låg uppseende­
väckande oordentligt, och kinderna var röda som
om hon suttit för nära elden. Baltsar Dedering
såg efter henne med en vänlig beundran, som
samtidigt gjorde ont. Hon var som från en annan
tid, en annan värld. Kunde hon ännu hoppas
något av framtiden, så som det såg ut runtom­
kring i denna världen? Han hade söner, som för

inte så länge sedan varit i samma ålder som
flickan, och de talade ibland om vad de kallade
framtidsplaner, men alltid med samma under­
förstådda förbehåll som han själv: vi vet, att
det är en fiktion, men låt oss då leka vackert
och fredligt, medan vi väntar på ödet. Som lyck­
liga sömngångare hade han aldrig sett dem, och
det skakade honom, att något kunde vara så
vackert och så dödsdömt.
Han hade fått ett stort balkongrum åt sydväst.
Resväskorna var redan där, lampan tänd, sängen
bäddad. Han släckte lampan och gick ut på bal­
kongen.
Det slocknande ljuset från himlen var redan
svagt, men bländade i alla fall. Man urskilde ett
och annat blekt, lysande vatten mellan de mörka
skogsmassorna, annars just ingenting annat än
lurviga, svarta konturer, där åsarna avtecknade
sig mot det blekblågröna. Luften var för kall för
att dofta men fullkomligt ren. Och alltsammans,
mil efter mil, höjd bakom höjd, låg alldeles stilla.
Misstänksamt lyssnade han på denna bedräg­
liga stillhet, den livlösa naturens stillhet, som vi
fyller med vår egen längtan efter lugn, medan
den ändå bara är tomrummet mellan mänskliga

buller – ett tomrum, som utan motstånd kom­
mer att fyllas av surret från bombplan och dånet
från krevader – ännu viljelösare än vi själva,
vi ragnaröks och slutets människor, som åtmin­
stone fullt medvetet väntar på ödet, medan vi
leker vackert och fredligt.
Han gick in, stängde balkongdörren efter sig,
tände lampan, ringde och beställde upp te och
skorpor på rummet.
Han skulle önskat, att denna ensamhet på ett
främmande ställe, utan plikter och band som den
var, hade känts lite mera naturlig. Även om
själva obundenheten var sällsynt nog i hans liv,
så var han ju ändå van vid att byta miljö och
anpassa sig efter nya krav. Han hade alltid gjort
det med pliktens självklara lugn. Men här, där
han inte hade någon annan plikt än att vila, var
han orolig som inför ett stort uppdrag. Vad vän­
tade han sig egentligen? Han började gå fram
och tillbaka på golvet för att lugna sig, men
medan han gick, blev oron bara allt starkare.
Det stod klart för honom, att den inte gällde
Anna, inte någon av familjen, utan något annat.
Ängslan kunde detta knappast kallas, snarare
spänning. Som om han kallats hit i något hem­

ligt ärende. Som om detta var en viktig plats i
hans liv. Det föll honom in, att han kanske en
gång upplevat någon avgörande händelse här på
Granliden. Han kunde ha glömt det, och nu bör­
jade kanske minnet tränga sig upp mot med­
vetandets tröskel och bända i fogarna. Ett egen­
domligt och väsentligt minne måste det i så fall
vara. Han slöt ögonen och försökte koncentrera
sig på vad han ännu kom ihåg av sina vinter­
vistelser i trakten, men ingenting viktigt ville
komma fram. Han fick ge sig till tåls. Kanske
det så småningom skulle visa sig – eller kanske
han aldrig skulle få veta, vad det var.

*

Då han morgonen därpå väcktes med kaffe på
sängen – vilket han tacksamt avböjde – och
dagens tidning – som han darrande kastade sig
över – sken solen över skogarna. Med tanke på
läkarens föreskrifter klädde han sig för ströv­
tåg i skog och mark och steg sedan ut på bal­
kongen för att pröva temperatur, blåst och annat
som kunde vara nyttigt att veta. Solen hade
redan länge varit uppe och värmt, och en ånga,

ännu något rå, av barr, fukt och vår slog emot
honom. Med ett slags plötslig chock kom det för
honom, att detta ju egentligen var levande väsens
utdunstning. Ögonblicket därpå smålog han åt sig
själv. En kuriös tanke var det kanske, men vad
fanns det för skrämmande i en näsa frisk luft?
Ännu var den ofarlig, den hotade inte att när
som helst förvandlas till senapsgas eller fosgen
och skulle väl aldrig göra det heller här i obyg­
den. Men medan han tröstade sig så, stod det
klart för honom, att den chock han erfarit inte
varit rädsla i egentlig mening.
I den rymliga matsalen stod de flesta borden
tomma, och summa tre personer hade samlats
i ett hörn som en liten pilgrimsflock kring sitt
lägerbål i öknen. Åt ministern hade man med
tillbörlig vördnad dukat ett eget trist bord, men
han bad genast få förena sig med den lilla skaran
i hörnet. Fru Henriksson rodnade varmt och lät
hastigt flytta hans kuvert, och han hälsade på
de båda andra: fru Henrikssons dotter – den
unga flickan som han mötte i trappan i går –
samt en ung man, föreställd som doktor Hell­
man, rödblond, fräknig, bred, med en glad, under­
fundig mun.

Hur hade han sovit (tack utmärkt), och hur
trivdes han här på Granliden, och var rummet
till belåtenhet, och betjäningen? Och nu hop­
pades hon verkligen, att maten skulle smaka ho­
nom väl ...
Han stretade emot hennes svall så energiskt
hans älskvärdhet tillät. Sanningsenligt kunde han
emellertid säga, att han tyckte om att vara här.
– Förr i världen, då jag var här – i min
ungdom, före fru Henrikssons tid – brukade
jag tänka: När jag blir stor, ska jag slå mig ner
här på allvar.
– Och så blev det så, fast inte på allvar,
tyvärr, inföll fru Henriksson.
– Nej, fru Henriksson, det blev inte riktigt
så, för villkoret är inte uppfyllt. Jag kan gärna
bekänna, att jag än i dag brukar säga på samma
sätt: när jag blir stor ...
Det var menat som skämt, så mycket fattade
alla, och ändå var det ingen som riktigt kunde
ta det så – kanske för att den som sade det i
grund och botten tog det allvarligare själv än
han ville tillstå – eller kanske bara för att han
var en högt uppsatt man.
Ja, visst är han ett barn än, tänkte fru Hen­

riksson med tårar i ögonen. En liten gosse, som
är tvungen att leka stor och aldrig riktigt får
göra vad han vill. Vad han måtte varit tyst och
lydig som liten!
Ann-Mari Henriksson såg hastigt och blygt
upp under täta ögonfransar. Han försöker be­
tona, att han är som vi, tänkte hon, halvt med­
lidsamt, halvt föraktfullt. Men han är mycket,
mycket gammal. Från en annan tid. Hans livs­
kraft är slut, han har ingen framtid, och därför
att han vet det, låtsas han skämta så där.
Han har drömt om att bli något annat än han
blev, tänkte Erik Hellman. Undrar vad det kan
ha varit? En ledare, som vrider världen rätt
igen?
Högt sade han:
– Och hurdan skulle en människa egentligen
vara för att kunna kallas – ”stor”?
Dedering skakade på huvudet.
– Fråga inte mig, svarade han. Jag åtmin­
stone har inga riktiga föreställningar bakom
ordet. Det betyder bara, att man ännu hoppas.
– Men på vad? frågade doktorn.
– Gör förmodligen detsamma. Så länge man

hoppas, blir det väl alltid något – inte precis
vad man hoppas, men ändå.
Han såg med sympati på den säkre och fräk­
nige unge mannen. Från honom var det flickan
hade kommit i går, det bekräftades för övrigt
av att de båda aldrig såg på varandra annat än
i smyg – han hade alltså en viss del, han också,
i det som Baltsar Dedering inte kunde uthärda
att tänka på, därför att det var för vackert att
vara dödsdömt.
Efter frukosten tog Dedering sin kompass och
gav sig ut för att ströva hur det föll sig. Ströva.
Han visste, att ordet en gång varit laddat med
känslor av lust och befrielse. Nu var de borta,
men ännu hade han åtminstone själva färdigheten
inne, att tas fram på läkares ordination.
Då han dök in i skogen, frös han till. Den
tidiga aprilsolen brände rätt ordentligt här uppe
på höglandet, men i skuggan kunde det inte vara
många grader. Utan synbar anledning överfölls
han av en ovan otålighet. Vad hade han här att
göra, långt borta från allt som egentligen intres­
serade honom? Ingenting kunde vara omöjligare
än att koppla av de dagliga bekymren. Han för­
sökte tänka sig, att han frivilligt skulle lämnat

tidningen oläst i morse. På något sätt skulle det
varit att koppla av hela sitt sammanhang med
mänskligheten, och sådant gör man inte, när man
är sextifyra. För en egocentrisk ungdom går
det bara alltför lätt. Med en suck kom han ihåg,
hur hans gamle vän Johan Torén på den tiden
troget traskade vid hans sida i Botaniska träd­
gården och Gyllenkroksallén och stärkte honom
i hans självförebråelser för att det gick så allt­
för lätt.
– Ja, det är sant, sade han inom sig, jag
önskar nästan den tiden tillbaka. De olösta per­
sonliga problemen, som du föraktade så djupt,
blev de någonsin lösta, därför att vi störtade oss
över det allmänna för att tysta ner dem? Nu,
ja, nu tiger de. Men du inbillar dig väl inte, att
det var en seger? Det var bara en naturprocess.
– Du har rätt, kanske lite fri vilja också. Ja,
jag kan säga dig en sak: du påverkade nog mitt
val av levnadsbana. Det är möjligt, att jag var
för lättledd den gången. Jag vet vad du vill säga:
att dikta är inget arbete för en vuxen karl. Du
sade det då också, käre Johan. Ibland undrar
jag, om inte det alltid var min förbannelse: när
det gällde att uppge vad jag helst och innerst

ville, var jag alltid för lättledd. För resten ska
du inte ta åt dig, Johan, du vet lika väl som jag,
att var och en har ansvaret för sig själv, och
jag kan inte gärna förneka, att det också var eko­
nomiska hänsyn som drev mig – jag var ju
ivrig att snart få gifta mig med Anna, naturligt­
vis, och längtade väl efter familj och hemliv,
djupt borgerlig som jag är. Om jag ångrar mig?
Inte annars. Det ska du inte tro. Förmodligen
har du som jag vid det här laget hunnit inse,
att det finaste vi någonsin kan komma fram till
är att stupa på en aldrig så enkel post. Men nu,
just nu, här, i den så kallade naturen, som du
mycket riktigt betecknade som jagkultens sista
tillflykt ... Ja, du förstår, jag skulle helt enkelt
vilja vila mig. Man behöver det. Men jag kan
det inte längre. Hjulet går runt, och jag går runt
med hjulet. Jag har ingen inre medelpunkt längre,
dit jag kunde dra mig undan – även om det
vore en illusion.
Han stannade och skakade på huvudet. Ett
drag i vännens bild var åtminstone onaturligt:
så länge skulle Johan Torén aldrig låtit honom
prata själv. Vid det här laget skulle han redan

ha övertygat avfällingen tre gånger om. Det var
alltid bekvämt att diskutera med frånvarande.
Vid sidan av stigen låg en död hackspett. De­
dering stannade, för första gången uppmärksam
under sitt föreskrivna strövtåg. Han hade aldrig
känt någon fasa för dödens faktum eller för
upplösningen. En elak vän, som kände honom
väl, hade en gång sagt, att hade Baltsar Dedering
levat på ett annat kulturellt plan och varit en
äldre dam med gott om tid, skulle han blivit en
framstående begravningshyena. I själva verket
tilltalade det hans sinne för självuppgivelse, att
också det finast funtade måste gå den kemiska
förödmjukelsens väg intill slutet. Formeln ”Av
jord är du kommen, jord skall du åter varda”
grep honom med samma ursprungliga styrka för
var gång han hörde den, och inte bara med sin
obönhörlighet utan också med en säregen tröst.
Längtan efter vila ingick som en medveten be­
ståndsdel i denna tröst, men där fanns också
andra, mindre medvetna och mindre oskyldiga.
Teoretiskt sett hade Baltsar Dedering aldrig varit
en kroppens föraktare, även om han av allehanda
krämpor hade drivits in på en rätt asketisk livs­
linje – och ändå bar han djupt i sitt hjärta och

utan att själv veta det på ett stänk av samma
hat mot köttet som en gång rasade inom medel­
tidens självplågare. Om det är sant, vad psyko­
loger i alla tider har påstått, att hatet är avig­
sidan av en hemlig och olycklig kärlek, så nödgas
man dra den slutsatsen, att Baltsar Dedering på
någon punkt hade ställt alltför stora fordringar
på sinnenas begränsade värld och att den knap­
past medvetna skadeglädje, som ingick i hans
andakt inför döden, var ett sätt att ta hämnd
för en besvikelse han lidit. På så sätt kan det
också förklaras, att han, som undergivet, ja, med
hemlig glädje böjde sig inför den kroppsliga upp­
lösningen, inte kunde försona sig med tanken på
det skeppsbrott, som hotade två unga älskandes
extas i en värld utan framtid. Hans skadeglädje
gällde inte anden, bara materien, som inte hade
motsvarat hans krav. Men allt detta låg som sagt
gömt så långt inne, att han själv aldrig ägnat
det någon uppmärksamhet, och där han nu stod
framför den döda fågeln, var han enbart med­
veten om en försmak av vila.
Den smög sig långsamt över honom och fyllde
hans oroliga lemmar med lugn. Under barn­
domen, då sömnen ännu aldrig svikit honom,

hade han ibland känt sig på samma sätt lyckligt
avskild och innesluten, då han kastat av sig klä­
derna och krupit ner mellan svala lakan. Det var
onaturligt, att han nu var en annan.
– Nej, sade han halvhögt för sig själv, jag
har inte blivit en annan. Baltsar Dedering är ett
misstag. Men jag är densamme än.
Det var som en högtidlig avsvärjelseakt, och
det lättade. Hela sin verksamhet och hela sitt
liv avsvor han sig, och därmed tycktes han för
ett ögonblick lossna ur alla sammanhang.
Sådana fantasier skulle säkert aldrig ha tagit
honom i besittning, om han inte befunnit sig i
ett sådant underligt och överretat tillstånd. Redan
den oförklarliga chocken i morse, då han in­
andades barrdoften, var tecknet på en process,
som han inte ens kunde urskilja och förklara,
ännu mindre hejda. Och nu, medan han stod på
stigen alldeles stilla och utan tankar – den döda
fågeln hade han redan glömt – blev barrdoften
åter skrämmande. Han hade bara fått vara med
om vindstillan mellan två slag av oro, två helt
olika slag, så olika som oron för det man ännu
inte kan släppa är olik oron för det man ännu
inte kan nå.

Han såg sig om och önskade plötsligt på nytt,
att han inte varit ensam. Men det var inte längre
ensamhetens tomhet, som tråkade ut honom, utan
en mättad ensamhet, som höll på att överväldiga
honom. Hastigt vände han om och började gå
samma väg tillbaka, så stark var denna nya spök­
rädsla. Han måste själv inse, att detta var en
flykt, och vid närmaste förgrening av stigen
hejdades han av sitt förstånd, dels för att se på
sin kompass och dels för att visa sig själv, att
han ändå var herre över sina nerver. Och där,
mitt framför honom, växte en aspdunge.
Alldeles nakna sträckte sig de silvergrå stam­
marna sida vid sida upp mot det brännande blå.
Ingen död nakenhet utan levande som naken
människohud – slät, spänd, elastisk. Men det
som träffade honom hårdast var inte vad som
syntes utan vad som bara anades under ytan som
oåtkomliga pulsslag.
Ty ännu var det för tidigt för att det som
skedde skulle ligga i öppen dag. Det gav sig bara
till känna i omärkliga tecken. Han såg dem nu:
små fina grässtrån borrade sig upp ur tuvorna
och lyfte eller bröt igenom de sköra, bruna fjol­
årslöven, björkkronorna svällde i saftig purpur,

på ett ställe såg han till och med ludna blåsipps­
knoppar i mossan – men han skulle inte sett
dem, inte fattat dem som tecken, om han inte
också dem förutan hade förnummit hela det väl­
diga vårarbetet omkring sig som en ljudlös, lång­
samt stigande våg. Genom hans minne drog bil­
den av den döda hackspetten, och i en glimt
tyckte han sig ana milliarder och åter milliarder
andra kroppar, de flesta mikroskopiskt små, som
just nu multnade och gav igen sina yttersta be­
ståndsdelar, hungrigt mottagna i den sugande
underjordsskogen av rotsystem. I en oförklarlig
skälvning av triumf sträckte han på sig och
rätade nacken: det var en återspegling av aspar­
nas uppåtrörelse.
Den kvällen begick han inte mindre än två
ljuvligt lättsinniga handlingar. Den ena var halvt
en försakelse i hälsans namn – men bara halvt,
och kvällen förut skulle den varit det helt och
hållet: han bad, att ingen tidning skulle bäras
in till honom på morgonen. Den andra kunde
försvaras på samma sätt: han underlät att ta
sömnmedel. Men han gjorde det inte som annars
i klok dosering för att undvika hotande förgift­

ning och hellre uthärda ett visst antal sömnlösa
nätter – utan med en segerstolt och övermodig
visshet, att han skulle få sova ändå. Och han
fick rätt.

*

Uppvaknandet var underligt. Med ett fläm­
tande andetag satte han sig upp i sängen och
försökte reda ut vad han drömt. Förgäves. Han
kunde inte ens säga, om det var vackert eller
hemskt, bara att det var utanför vanliga mått.
Och redan därför hemskt. Och kanske också
– redan därför vackert? Men han fick inte tag
i det och var tämligen säker på att han aldrig
skulle få det.
– Det är märkvärdigt, sade han vid frukosten,
när vi inte kan påminna oss våra drömmar.
Ibland har man en känsla av att man har upp­
levt sådant som inte kan uttryckas i ord, inte
tänkas i tankar en gång. Som inte lämpar sig
för den vakna uppfattningen.
Kretsen blev intresserad. För alla människor
har drömmen någon gång betytt ett under och
en gåta.
– Ja, är det inte konstigt, sade fru Henriks­

son. Frampå dagen brukar det dyka upp igen,
men när man berättar hur det var, kan man
rakt inte få fram vad det var som skrämde en
så fasligt eller gjorde en så glad och högtidlig.
Hur kunde man själv ta det på det sättet? frågar
man då. Det är så konstigt.
– Inte alls, sade den unge läkaren muntert.
I vårt vakna medvetande är saker och ting vad
de är, i drömmen betyder de något.
Och han kastade sig in i en utredning av
Freuds drömteori, i ordalag avsedda för en bli­
vande svärmors oskyldiga öron. Men han hade
på känn, att åhörarna förstod ganska styckevis,
och Ann-Mari gjorde invändningar.
– Måste det vara vad vi har upplevat? Kan
det inte vara andra minnen? framkastade hon.
Jag menar – vi har ju haft så mycket för oss,
klättrat i trän och simmat i vatten och allting ...
– Har vi? frågade fru Henriksson med
oskrymtad förvåning.
– Inte tant Ulla! försäkrade Erik Hellman
och skrattade gott. Nog är det också lustigt, att
vi säger vi om sådana obskyra förfäder!
– Inte lustigare än att vi säger vi överhuvud­
taget, försvarade sig Ann-Mari en smula stött.

Dedering såg på henne. Kände hon sig så
nära knuten till moder jorden och den eviga
skapelseprocessen? Eller var det bara ett tale­
sätt som hon hade lärt sig?
– Ett är då åtminstone säkert, sade han lång­
samt. I sömnen närmar vi oss de stora förvand­
lingarnas land.
Han stirrade ner i sin tekopp, som om dröm­
men kunde ha sjunkit till botten där i den klara
bärnstensröda vätskan. Orden, som halkat ur
honom oöverlagt och mest som en poetisk sam­
manfattning, gjorde ett alltför starkt intryck på
honom själv, och han reste sig från bordet så
snart som möjligt.
Skogen var en annan i dag, då han kom ut,
redan mer vänlig, mer förtrogen. Ändå skulle
han önskat tillbaka spökstämningen från i går.
Man skriker och flyr, när man oförhappandes
råkar inom räckhåll för gudarna. Efteråt ångrar
man sig, men då är det för sent. Man har inte
bara blivit mindre rädd, man har blivit hungrig
och törstig efter det som skrämde en i går, men
man äger ingen nyckel, ingen ledtråd och har
inget annat val än att vänta.

Kvar fanns i alla fall en levande kontakt, som
gav honom lugn. Ännu en gång sökte han sig
fram till aspdungen. I dag sov den, svept i sol­
ljuset som i ett lent hölje och med en guldgrå
skiftning över barken. Hur kunde han, hur kunde
någon människa uppfatta denna stillhet som ett
tomrum! Levande sömn, tänkte han. De stora
förvandlingarnas land.
Aldrig fanns livet till så starkt som nu, innan
det slog ut och blev verklighet.
En smärta skar igenom honom med ett vasst
snitt, en smärta utan tröst och mening och ändå
berusande. En smärta över själva tingens väsen:
som om detta de ouppfyllda möjligheternas ögon­
blick var det högsta att komma fram till. Den
heliga orten närmast källan. Löftet.
På ett ögonblick hade han sjunkit tillbaka
genom åren ända till en bestämd vår för mycket
länge sedan. Vad hade hänt honom den våren?
Ingenting annat än Löftet. Han hade gått genom
en hage, ganska lik denna, och en plötslig, skarp
smärta hade skurit tvärsigenom hans tolvåriga
själ. En ljuvligt obotlig och tröstlös smärta. En
visshet, att hans förväntan var högre än himlen

och djupare än att den någonsin kunde uppfyllas
– att hans eget mått var större än verklighetens.
En gång till hade han sedan känt det med
samma skärpa. Då var han en ung man och för­
älskad, och det var sista fullmånnatten i augusti,
med ett ljus som om alla blixtars blåa källa hade
svämmat över och höll på att dränka alltet. Syr­
sorna fyllde luften med sitt skirr, han tyckte, att
han överallt bröt sig väg genom en fors av lju­
dande glassträngar, och så, med ett ryck, stannade
han och klövs itu av samma knivhugg: detta är
ju sken och bedrägeri, det finns ingen uppfyllelse
som skulle svara mot detta, mot Löftet.
Och nu: samma visshet. Han kastade sig rak­
lång bakåt mot tuvorna och slöt ögonen. Hjärtat
saktade och ökade takten på ett godtyckligt sätt.
Han hade inte fått henne, som han då svär­
made för, men han var inte nog dåraktig att
tillmäta det någon avgörande betydelse för livet.
I Anna hade han senare också varit djupt för­
älskad, och den gången blev det besvarat. De
hade ett långt och lyckligt äktenskap bakom sig,
deras friska och vällyckade barn hade vuxit upp
i ett gott hem. Ingenting obotligt att ångra, ingen­
ting att önska annorlunda – få människor hade

så mycket att vara tacksamma för som han.
Knivhugget hade ingenting med detta att göra.
Det var ett metafysiskt knivhugg. Det gick till
märgen, och ändå kom det med en så egendom­
ligt värdefull hemlighet, att man för sitt liv ville
hålla fast det och förlänga det, hur ont det än
gjorde. Där fanns en sida av högsta spänning
och högsta triumf, av intensifierat liv, som ett
segerrikt språng över till en högre dimension än
de kända.
Men det lät sig aldrig hållas fast. Den där
månskensnatten hade det räckt länge – nu hade
det varat en ögonblick och var redan slut. Medan
han låg kvar på rygg med slutna ögon, gick det
upprörda tillståndet över i fredliga drömmar.
Häftigt satte han sig upp. En kvist hade
prasslat. Han måste ha sovit. Och samma tyngd
som i morse, av något okänt och ovetbart, vilade
över honom på nytt.
Men inte långt därifrån gick Ann-Mari Hen­
riksson förbi, ung och smärt, snabb och lycklig
i sina rörelser. Hon måtte inte ha sett honom
ligga där och sova – som väl var, tänkte han
en smula skamsen. Men egentligen betydde det

ingenting. Allt annat betydde ingenting. Det för­
färliga, uppskakande var, att han älskade henne.
Medan hon försvann, svept i samma lena
gyllendis som asparna, satt han orörlig och and­
lös och såg efter henne. Ja, han älskade henne.
Klart som en planritning såg han sin nya situa­
tion i två perspektiv. Det ena utifrån: en viss
äldre herre, till och med i framskjuten ställning,
råkar ut för den inte ovanliga men alltid lika
löjliga halvsenila förälskelsen i en ung flicka.
”Löjliga” är rätta ordet – om man inte före­
drar ett uttryck med bistrare innebörd. Tur, när
den unga flickan redan är upptagen på sitt håll
– tur för honom som för henne, men skandal
likafullt.
Men i det andra perspektivet visste han, att
hela denna synpunkt var sekundär. Den skulle
aldrig träda i kraft och giltighet, så länge han
ännu hade herravälde över sig själv. Han kom att
tänka på vad fru Henriksson vid frukosten sagt
om drömmar, som man berättade och som blev
obegripliga, när man klädde dem i ord. Ett sådant
dött drömskal skulle denna skandal inför värl­
den vara. Den inre kärnan ägde han ensam. I

samma ögonblick han försökte omsätta sin dröm
i verklighetens handfasta termer, var det inte
bara inför världen han var skandaliserad –
sådant kan man bära, om det är nödvändigt, och
tanken var honom inte ens enbart obehaglig –
men också och framför allt inför sitt eget för­
nuft. Han visste, att han aldrig skulle försöka.
Klyftan mellan Löftet och uppfyllelsen hade inte
förgäves visat sig för honom på nytt.
Ändå skälvde han som i feber, när han gick
hemåt. Ironiskt log han ännu en gång mot sin
gamle vän Torén:
– Du ser, jag var inte färdig med jaget. Tre
gränser finns det, där det möter oss i hela sin
anonyma farlighet: sömnen – kärleken – döden.
Gränser till de stora förvandlingarnas land. Eller
är det inte jaget? Är det alltet där bortom? Var
slutar det ena, och var börjar det andra?
Något tystare än vanligt var han vid middags­
bordet, men inte mycket. Han var kluven i två:
sextifyraåringen, som skrattade åt sig själv och
till och med roade sig med att hålla tygeln stram
– och bakom denna aktningsvärda, om än något
komiska figur med sitt tunna hår en annan, en
tidlös, som tillbad vid en tidlös källa, väl vetande,

att utsikten dit in kanske inte skulle unnas ho­
nom längre än till i morgon.
Att Anna skulle komma i eftermiddag – hon
hade telefonerat, medan han var ute – oroade
honom inte.

*

Hon steg ur bilen något tidigare på kvällen
än han själv hade kommit. Med en viss ömhet
upptäckte han, att hennes hatt och hår råkat en
smula i oordning under resan. Det var likt Anna;
hennes anlag låg inte åt det eleganta hållet. Hon
hade alltid varit för temperamentsfull och för
upptagen av väsentligare saker för att gitta ägna
sig åt sitt utseende med nöje och tålamod. Anna,
kära Anna.
Hon räckte honom båda händerna och såg
forskande upp i hans ansikte. Där fanns något
som hon inte kände igen, och lätt orolig frå­
gade hon:
– Det har väl inte hänt något?
Han sökte i sitt minne. Nej, det hade ju inte
hänt något. Men då han svarat med att skaka
på huvudet, tillade han hastigt:

– Om inte att jag har börjat sova mycket
och länge!
Hon tryckte nöjd hans händer och följde ho­
nom in.
I hennes rum slog han sig ner i en stol, medan
hon packade upp.
Hon hade ett särskilt sätt att röra sig, så att
det såg lugnt, nästan långsamt ut, medan det i
själva verket gick fort och mycket bestämt, utan
någon överflödig vändning eller paus. Han kände
och höll av hennes rörelser som han kände och
höll av hennes trygga, varma röst – den var
låg och ändå mycket tydlig – och hennes lustiga
vana att höja vänstra ögonbrynet för att ut­
trycka tvivel eller tvekan. Han kände henne så
mycket en människa kan känna en annan, och
hon honom. Detta var ingen upptäckt som skedde
just nu – men den blev ny och frisk av hans
egen nya friskhet – rent ut sagt av hans för­
älskelse i en annan.
Ann-Mari kände han inte. Det är först efter
långt samliv man känner varandra. Med ett små­
leende kom han ihåg vad den unge läkaren sagt
med sin säkra röst: ”I vårt vakna medvetande är
saker och ting vad de är, i drömmen betyder de

något.” – Vad man är säker, när man är ung!
Fanns det verkligen något, som var vad det var?
Anna? I varje fall inte Ann-Mari – hon bara
betydde. För honom var hon ett väldigt och
heligt tecken och hade blivit det inte minst i
kraft av deras första möte – i kraft av det
vackra dödsdömda, som han då inte hade mod
att tro på men som nu besegrat honom. Och hon
som gav liv åt den där augustinatten, hon hade
också bara varit en betydelse, en hänsyftning på
något okänt; henne själv hade han aldrig lärt
känna. Också Anna hade en gång haft en lik­
nande tillvaro för honom, hade kommit som en
bild och ett tecken. Och ännu i dag – kunde
han vara säker? Glöm inte, viskade en röst i
hans inre, att innanför den Anna du känner
gömmer sig den verkliga, den namnlösa – hon
som vågar sig fram för att möta den kända och
namngivna i sömnen, i kärleken och i döden. Den
du ser är kanske fortfarande bara en hieroglyf
framför dina ögon, om också en annan än då.
Hur många lager av drömmar finns det? Han
drog en suck och skakade förvirrad på huvudet.
Men hon var färdig med uppackningen nu och
slog sig ner mittemot honom för att berätta om

sönerna där hemma och sönerna ute i världen.
Hennes varma röst hade på något sätt blivit be­
tydelsefullare än förr, och vad hon berättade var
också betydelsefullare än förr – eller betydelse­
fullt på ett annat sätt, med mindre bekymmer,
vackrare, underligare, kanske också en liten
smula mer avlägset. Bengt och Martin, Arne och
Tor och Helge – det kom ett stänk av rysning
över honom för var och en hon talade om. Han
kände dem och kände dem inte. Längst inne,
längst bakom var också de hemma i ett annat
land – hos sömnen, kärleken och döden.
De gick tidigt till sängs. Men först gick Anna
in på hans rum och inspekterade det noga. Sedan
hon förklarat sig nöjd, slog hon armarna om
honom.
– Vad jag är glad att du sover, sade hon.
Nu kan du börja arbeta med gott samvete, när
du väl har vilat upp dig.
Han nickade.
– Med gott samvete och på ett nytt sätt. Jag
tycker jag har gjort ett slags upptäckt, men jag
kan inte förklara den än. En motvikt ...
– Det bästa av allt är, att jag inte behöver

vara ängslig för dig längre, fortsatte hon. Vet
du, att jag verkligen var det en tid?
– Du behöver inte vara ängslig för mig, sva­
rade han och smekte sakta hennes ansikte med
blyga och känsliga fingrar. Mig blir du inte
av med.

*

Återigen stod han på sin balkong med en dag
framför sig. Var morgon hade han utfört sam­
ma handling: slagit upp balkongdörren, stigit ut
och andats djupt. I dag blev han medveten om
att denna samma handling på de få dagarna han
bott här hade växlat innebörd. Första gången
hade han stigit ut som en hopplös härskare för
att fråga, hur han kunde använda det livstomma
alltet. Nu stod han där i ödmjuk spänning och
väntade bud från levande makter. Hans fruktan
hade lämnat honom, eftersom fromheten, som är
tillitsfullt villig, inte har rum för fruktan.
Men då han satt mittemot Anna i matsalen –
de hade eget bord nu, då de var två, och hade
inte kommit ner till frukosten förrän de andra
redan var färdiga och borta – greps han av ny
ångest. Hon började åter tala om hemmet, om

hans arbete, om vänner och bekanta, och i dag
var det inte så avlägset längre och inte så vackert.
Han kände plötsligt, att han inte kunde stå emot:
han måste ut i skogen i dag igen, ensam. Hon
hade kommit för tidigt och höll för tidigt emot
honom hans plikter och vardagsliv. Ännu var
han inte färdig med det andra. Inte en droppe
kunde eller ville han uppge av de möten och
hemligheter, som hittills fyllt hans dagar här och
som redan första kvällen hade skickat oro och
spänning före sig, som om det gällde ett stort
uppdrag.
Anna bara uppmuntrade honom. Hon såg ju,
hur gott de där promenaderna hade gjort honom,
och själv blev hon numera lätt andfådd av att gå
fort. Han strök hennes hand. Det fanns inte en
del av hennes väsen, som inte unnade honom
allt. Han kände, att hon skulle unnat honom
Ann-Mari också, och om han ändå inte ville tala
med henne om sina nya erfarenheter, så var det
inte av ängslan för hur hon skulle ta dem, utan
för att de inte var mogna än. En gång skulle
han kunna berätta henne allt. Ganska snart,
trodde han. Men inte nu.

Solen sken inte lika ostört i dag, molnen drog
ihop sig, och då han kom fram till aspdungen,
var himlen grå som aska. Han hade svårt att
känna igen sig. Hade alla de nakna stammarna
gömt sig i dov och stum sömn, eller var det han,
som hade gått vilse och inte hittade vägen till
sitt gränsland mer? Till och med dofterna tycktes
svaga i den mulna kylan. Ängsligt letade han
sig fram till stället med blåsipporna. Ett par av
knopparna hade till och med slagit ut, och ändå
var det som om han inte längre såg dem på
samma sätt – som om synförmågan, den inre
och verkliga, låg domnad. Andemakten, som av
nåd uppenbarade sina under, hade förvandlats
till en lydigt konstaterande tjänare: ja, det var
blåsippor – ja, de hade slagit ut – och sedan
då? Mer? Ingenting mer.
Sjuk i hjärtat återvände han till stället, där
han somnat och sedan vaknat vid att Ann-Mari
gick förbi. Han vågade inte önska henne tillbaka,
han var rädd. Med en gubbes ögon skulle han
uppfatta, att det var ett nätt flickebarn, men till­
bedjans kraft hade vikit ifrån honom. Han var
Baltsar Dedering, en rätt alldaglig ämbetsman på

gränsen till ålderdom, och inte den namnlöse och
tidlöse där bakom.
Och ändå ville han sova här som då. Kanske
han innerst inne trodde, att undret skulle komma
igen, eller kanske han bara förtvivlad tog sin till­
flykt till ett annat mysterium, som han visste
skulle ta emot honom, fast det vakna och med­
vetna hade övergivit honom. Ett faktum var, att
han kände sig outhärdligt sömnig.
Denna gång vaknade han långsamt och med en
otrevlig frosskakning. Marken hade sannolikt
varit för kall, fast han inte märkt det. För övrigt,
vilken idé av en gammal man att lägga sig och
sova ute i skogen! Om han nu blev sjuk, hur
skulle han förklara sammanhanget för Anna?
Då han kom hem, mådde han ganska illa. På
kvällen hade han hög feber och håll i ryggen.
Doktor Hellman konstaterade lunginflammation.
Under de töckniga dagar som följde, sade han
flera gånger:
– Att jag skulle dö nu, just nu!
Men det var mer förvåning än besvikelse i
tonen. Hans hustru, som sett och älskat honom
genom resignationens alla stadier, undrade över

hans nya uttryck, som inte längre liknade resigna­
tion. Hon tackade inom sig naturens barmhärtig­
het, som in i den sista och slutliga uppgivelsen
ändå har råd att trösta med hägringen av en ny
horisont.










SPÅRVAGNEN OCH
PARADISET






















Det var en lång, grå, jämförelsevis respek­
tabel gata i ett av de fattigare kvarteren i en
storstad – säkert en av världens tristaste gator,
tänkte en man som gick där och kände sig för­
tvivlad.
Han föraktade sig själv för att han tänkte så
och kallade sig vid det fulaste namn han kunde
hitta på: romantiker. Fattigare gator fanns det,
snarast var denna att betrakta som ett steg uppåt
ur nöden. Den talade om ökade lyckomöjligheter
för ett större antal människor. När han lyfte
blicken, borde han inte stönat så högt som om
han sett in i det tröstlösa intet.
Nästan vem som helst av dem han mötte kunde
sagt honom, att han inte hade några skäl till
förtvivlan. Så gott som alla här hade större skäl
än han och knogade ändå vidare utan att släppa
taget. Han hade inte hustru och barn att för­
sörja, kunde slösa och svälta som han ville, utan
ansvar. Och han var inte bunden av fabriks­

slavarnas järnhårda tvång, kunde ställa undan
och ta fram sitt staffli och sina penslar när han
hade lust. Ändå gick han här som om han bar
all världens olycka och såg ingen glädje någon­
stans.
Ett ögonblick hade han lust att böja in på en
sidogata och ta en omväg fram till sitt mål, men
övervann sin feghet. Ja, feghet, vad var det
annat, lust att fly från verkligheten – han kände
nog igen sin gamla frestelse. Så tvang han sig
att gå rakt fram och tvang sig till och med att
svälja hela den gråa gatan med blicken, tills han
äntligen stod vid en oansenlig port, där en läkares
namnskylt var uthängd.
Tätt bredvid låg en liten brödbutik, och genom
fönstret såg han in på almanackan, som hängde
på väggen.
– 11 juni 1883, mumlade han tankspritt.
Så långt hade tiden gått, och ändå var det som
det var. Kanske han själv var blind, kanske ut­
vecklingen mognade fortare än han anade. Om
han blivit född femti år senare, skulle han då
kunnat genomskåda, varför han stod här nu och
var olycklig? Han slog bort den absurda tanken.

Så gick han uppför trappan och ringde på
läkarens dörr, och en sjuksköterska öppnade.
– Mottagningstiden är slut, sade hon. Var det
något brådskande?
– Det är ingen patient, det är en bekant, sade
målaren och nämnde sitt namn.
Ur den skumma korridoren kom en liten senig,
bred gestalt emot honom. Gaslampetten på väg­
gen kastade ett vasst ljus efter honom, så att
han såg ut att vara omgiven av en något fadd
gloria; då han vände på huvudet, glänste ljuset
i hans mörka helskägg, och målaren fick en
snabb vision av kristusbild. Men då ansiktet hun­
nit fram i dagsljuset från dörröppningen, gav
den spetsiga näsan och de skarpt krökta ögon­
brynen en lika hastig illusion av Mefisto. Det
klack till i målaren och pulsarna började dunka.
En tavla? En tavla av hans vän fattigdoktorn
som Kristus och Mefisto? Sådan var han ju,
cynisk fiende till alla idealistiska illusioner och
uppoffrande vän och hjälpare för de fattiga. En
tavla, äntligen, han som inte kunnat måla på
månader! Men då doktorn räckte honom handen
och bad honom stiga in, såg han att alltsammans
hade varit en fantasi, en lögn. De breda, trötta

dragen tillhörde ett mänskligt och ganska vanligt
ansikte. Hans nya idé hade bara varit samma
gamla romantiska frestelse i ny form.
– Stig in i mottagningsrummet, sade läkaren.
Där är faktiskt den enda bekväma stolen i huset.
Sitter du bra där? Skönt. Nej, stoppa in snug­
gan, när jag inte låter mina patienter fördärva
sig med sådant, varför skulle jag vara mindre
människovänlig mot mina vänner? Du ser inte
glad ut, gosse. Hur är det med dig? Vi får lov
att vara glada, annars orkar vi inte uträtta något
i det här förbannade samhället.
– Se där, sade målaren. Jag ser att du fort­
farande har min spårvagnshäst på väggen. Skis­
sen där är nästan bättre än tavlan själv. Om du
visste, vad det höjer ens självkänsla att se den
hänga här.
– Nonsens! Inte behöver du komma till medi­
cinmän för att få din självkänsla höjd. Eller är
det så illa med dig?
– Så illa är det. Vad tjänar det till alltsam­
mans! Kan du säga mig vad jag är till för?
Du, ja du har en livsuppgift, men vad har jag!
Du hör till dem som för världen framåt. Du är
nyttig. Men vad är jag!

– Så du pratar! sade doktorn förargad och
satte sig till rätta på skrivbordshörnet. Konsten
är ingenting annat än ett vapen, det vet du lika
väl som jag.
– Ja ja, jag vet, svarade den andre trött.
Tror du inte jag har sagt det till mig själv tusen
gånger: konsten är nyttig, konsten är ett vapen
i förnuftets hand; den breda publiken låter sig
luras av att den vädjar till sinnena – den tar
tavlan som ett sockerpiller och märker inte för­
nuftet, som är insmugglat i sockret. Ja ja, allt
det där har jag sagt mig.
– Ser du! Och det är sant. Romantikerna
söver publiken och låter den slippa ifrån. Men
du, är inte du på samma linje som den strängaste
vetenskapsman? Vad är du ledsen för? På vägen
från apa till människa, från mörk instinkt till
klart förnuft går du med i spetsen – är inte det
nog kanske?
– Det borde vara nog. Men jag orkar inte.
Det kväljer mig. Om du visste, hur jag har strö­
vat på gatorna dagar i ända för att hitta ett
motiv – vilket som helst – och jag kan inte ...
– Men de finns ju i vart gathörn!
– Nästan med våld ställde jag upp mitt staffli

på en bakgård. Den var sådan att den kunde
tala till vem som helst. Men jag orkade inte.
Du ska inte tro att jag gav tappt. Jag tvang mig
måla färdigt. Men det blev uselt. Jag kan inte.
– Hm. Hur länge har du känt dig så där?
– Månader. – Jag gick ut på landet och slog
mig ner för att måla gräs. Missförstå mig inte,
det var avsett som förstudier.
– Missförstå! Menar du att det skulle vara
under din värdighet att helt enkelt avbilda verk­
ligheten precis som den är? Kan man egentligen
komma längre? Är det inte det mest exakta
konsten kan komma till?
Med lysande ögon och glömsk av all trötthet
reste han sig från sitt skrivbordshörn och bör­
jade gå fram och tillbaka med händerna i byx­
fickorna. De knarrande stegen nästan satte spår
i golvtiljorna, så fulla av vilja var de. Målaren
satt stilla i sin stol och följde honom avundsjukt
med ögonen. Han orkade leva, fattigdoktorn!
Han hade hänförelse för många, och det var för
att få lite del i hans överflöd man kom hit. Man
kan ju dela med sig av mat och pengar – var­
för inte då också av mod och livsglädje?
– Ser du, sade doktorn, ser du, mänsklig­

hetens utveckling går ju fram mellan två poler:
den subjektiva, som är vildens – myternas och
vidskepelsens – och den objektiva polen –
civilisationens, vetenskapens, förnuftets. Det
högsta stadium en människa kan nå är den abso­
luta objektiviteten. Vilden ombildar, han gör
som romantiska målare, tar bort och lägger till
lite som han tycker i det han har framför sig.
Han ser syner och har uppenbarelser. Eller hur?
De breda massorna har fortfarande alltför myc­
ket av vilden kvar hos sig. Men en gång i fram­
tiden kommer människan att stå klarnad och
stark, utan andra föreställningar än de rent fak­
tiska och objektiva – en oändligt fin mottag­
ningsapparat bara för verkligheten omkring oss,
utan undanflykter och utan godtycke. All hårt
verklighetstrogen konst är ett steg på vägen dit.
Den ska lära oss den rena objektiviteten. Säg
själv – kan man inte nästan säga att den är en
gren av vetenskapen? Ja, det är det finaste jag
kan hitta på om den, och jag vet att du tycker
detsamma.
Men målaren satt trött och tyst. Det var sant
alltsammans, han hade tänkt och sagt det tusen
gånger, och ändå! Slutligen sade han:

– Jag orkar inte det heller. Jag målade gräs,
jag målade vått i gräset, för jag var inte säker
på att jag kunde det. Tre dar arbetade jag som
besatt utan att riktigt lyckas. De tre nätterna är
de enda jag har sovit gott på sista tiden. Fjärde
dagen visste jag hur jag skulle bära mig åt, och
då orkade jag inte det heller. Varför skulle jag
måla vått i gräset? Var det inte vått nog förut?
Var det inte gräs nog förut? Ja, jag vet att
alltihop är vapen och medel – men jag orkar
inte.
– Visst! Alltihop är medel, svarade läkaren
allvarligt och stannade framför den andre. Alla
tavlor, alla böcker, alla upptäckter och uppfin­
ningar är medel och detaljer. Egentligen finns
det bara en enda stor bild – och den kan ingen
måla riktigt naturtroget. Jag menar: framtiden
som kommer.
Målaren stönade. Naturligtvis, sant alltihop.
Men det hjälpte honom inte. Framtiden. Ja, ja,
naturligtvis. Han försökte bygga upp något för
ögat av alla ord som hörde dit: ljust – levnads­
glatt – rättvist – rikt – förnuftigt – men det
föll sönder i småbitar, det lydde honom inte, ville
inte smälta ihop till helhet. I stället dök den

långa, gråa gatan fram på nytt och slukade orden.
Där satt han och försökte tvinga fram en bild
för sitt hopp och såg bara hopplöshet.
– Svara mig, återtog läkaren, som blev ängslig
– är det något fel på dig?
Målaren ryckte på axlarna.
– Var?
– I den så kallade själen!
– Alltså i kroppen, fast du inte kan lokalisera
det. Kanske inte jag heller. Hur känns det?
– Som att vara död. Som att vara i helvetet.
– Ingetdera har du varit med om, och tro
mig, det är erfarenheter som vi slipper göra. Har
du ont? Inte? Jag ska undersöka dig i alla fall.
Han plockade fram sina verktyg och började
lyssna, klämma och pröva. Till sist suckade han.
– Lite undernärd förstås, som de flesta av
mina patienter. Och jag förmodar det inte bara
är slarv, lika lite som hos dem. Annars hittar
jag inget, vilket inte betyder att det inte finns.
Hjärnan har vi ju inte tillgång till – och där
försiggår ändå mänsklighetens sista och avgö­
rande Ragnarök mellan oförnuft och förnuft,
mellan subjektivt och objektivt. Men vänta bara,

det kommer väl en tid, en mikroskopets storhets­
tid, och kirurgiens ...
– Börja nu inte dricka, sade han därpå skarpt.
För då kan jag ge dig ett bättre recept på
stimulans. Vill du ha en skön förargelse? Gå
in till stadens centrum, till de rika stadsdelarna,
det gjorde jag i går, och det känns än. Man
undgår inte en stöt för bröstet förstår du ...
Det skulle inte förvåna mig, om du fann ett
bra motiv där – inte bara ett som du själv
tyckte om, utan ett som tillfredsställde oss alla,
ett nyttigt, ett bra motiv i stil med din spår­
vagnshäst!
Han pekade mot väggen, mot den magra kra­
ken i blyerts. I samma ögonblick ringde dörr­
klockan, och sköterskan kom in för att anmäla
en sjuk.
– De kommer alla tider på dygnet, sade läka­
ren. När det är akut, kan man inte dra sig undan.
Sjukdomen drar sig inte undan, minsann. Du får
förlåta mig.
Just som målaren stod färdig att gå, sade den
andre:
– Vad var det vi talade om? Jo, spårvagns­
hästen. Har du sett den nya elektriska spår­

vagnen, som har börjat gå nu? Snart blir alla
banor elektriska, så hästkrakarna slipper. Ser du
där, att världen går framåt i alla fall! Visser­
ligen är det väl inte precis din tavla som har
gjort det, utan vetenskapens och teknikens segrar
– men hon rör sig dock! Om det är vi som gör
det eller tekniken – samma sak. Det görs, det
görs.
– – – 
Utkommen på gatan stod han först och stir­
rade villrådigt in i samma butiksfönster, på sam­
ma väggalmanacka: 11 juni 1883. Fortfarande.
Men det gick ju framåt. Och han satte sig i
gång.
Kanske för första gången, eller åtminstone för
första gången som han blev uppmärksam på det,
gnagdes han av en lätt misstro till sin vän fattig­
doktorn. Ingen kunde personligen vara så abso­
lut anspråkslös som den lille livlige och stål­
spänstige mannen, och ingen kunde ha sådana
storhetsidéer för den exakta vetenskapens och
för teknikens del. Just de båda egenskaperna var
det, som vann både patienters och vänners för­
troende och gjorde honom till en så fläckfri före­
bild för många. Men de ord han nyss hade ut­

talat: ”en enda stor bild – framtiden som kom­
mer” – var de verkligen helt exakt vetenskap­
liga? Fanns där inte ett stänk, ett litet stänk,
av vildens syner? Målaren kunde inte säkert av­
göra, om besvikelsen var oblandad eller om där
fanns en skugga av skadeglädje i hans nedslagen­
het, då han frågade sig, om alltså också den
renaste och starkaste människa till sist behöver
en aldrig så liten fantasi att leva av – en myt
och en vidskepelse.
Men han slog bort frågan. Alltför väl visste
han, att den också var ett försök från hans sida
att själv komma undan. Han, som var född för­
falskare, skulle inte sätta sig till doms över en
så långt kommen man. Som rudiment måste väl
något av skumrasket finnas kvar hos var och
en, annars tillhörde man ju inte sin egen tid
längre. Och åter snuddade tanken vid samma
barnsliga fantasi: om han varit född femti år
senare ...
Långsamt började han gå mot stadens centrum,
som han blivit rådd. Åtminstone ville han se den
nya elektriska spårvagnen. Det var ett slags skyl­
dighetsvisit, så som en gammal soldat går i kyr­
kan och tackar för seger, av tillbörlig hövlighet

mot Vår Herre. Han var också en soldat i Ut­
vecklingens armé. Han ville så att säga blotta
sitt huvud inför elektricitetens hjälpande makt.
Doktorn hade påmint honom om hans mest
omtalade duk, hans spårvagnshäst, och han för­
sökte tänka på den och trösta sig i sin kraftlös­
het med att han ändå en gång hade gjort något
riktigt bra. Kritikerna hade berömt den, målar­
kamraterna beundrat den, en mecenat hade köpt
den, och reproduktioner hängde på väggen i flera
djurskyddsföreningar. Först hade det gjort ho­
nom glad och stolt, sedan, då djurskyddsmän­
niskorna tog honom under sina vingars skugga,
började han känna sig bortkommen. Något inom
honom sade: ”Du har misslyckats – du menade
någonting annat.” Eftersom han inte själv rik­
tigt klart kunde utreda vad han menat och inte
menat, hade han nog stannat vid att misstänka
sig för struntförnämt obehag över sällskapet
snarare än för skam över berömmet. Men nu,
då han gick här och i tankarna försökte klänga
sig fast vid detta enda storverk, upplöste det sig
slutgiltigt i rök. Hans bästa duk var ingenting.
Med plågsam skärpa såg han att han innerst
inne aldrig varit nöjd med den. Ett förnuftigt

skäl tyckte han sig åtminstone ana: världen gick
ju sin gång ändå, hans tavlor förutan – därför
att tekniken ville det.
Gatorna började vidgas och butikerna få en
förnämare prägel omkring honom. Han hade
kommit ut ur de fattiga stadsdelarna och in i de
rika. Här och där bars en portal upp av musku­
lösa stenkroppar, husen var prydda med orna­
ment i romersk stil. Också här lät han blicken
svepa över hela gatan och tänkte på att här
bodde välmågan och glädjen – men också här
svämmade han över av leda. Utanför ett kafé
stannade han och iakttog det allt tätare efter­
middagsvimlet, herrar med små mustascher och
svängande käpp, snörda damer med fåglar på hat­
ten. Han tänkte på att gå in och ta sig ett glas
vin, men kunde inte förmå sig till det. Inget hat,
ingen förtrytelse kunde han uppbringa över lyxen,
som levde vid sidan av nöden – bara leda.
Han var sannerligen död. Framför varietéernas
affischer med fotografier av atleter och yppiga
kuplettsångerskor stannade han och stirrade.
Tomt, dött, intet. Hade doktorn menat, att han
skulle se något i detta som ingenting var? Att
han skulle avslöja det tomma intet? Naturligtvis,

han var ute på fel tid, han skulle kommit vid
mörkrets inbrott, inte för skymningens skull,
som var romantisk, utan för gaslyktornas, som
var sanning och realitet. Frånsett klara dags­
ljuset skulle han aldrig välja annan dager till
sina tavlor än gaslyktans obarmhärtiga, av­
slöjande spökbelysning: den ensam var grym nog
för en pensel, som vägrade prostituera sig till
nöje för lögnlystnaden hos den förnäma pöbeln.
Då skulle han sett det vita gasskenet falla som
hån över slappa ansikten med flagrande lager av
smink, då skulle han kanske ändå kunnat gripas
av ett värdigt motiv, sökte han intala sig. Men
han visste, att det var undanflykter. Han orkade
inte.
Här kunde han inte stanna. Han skulle göra
sin skyldighet och gå fram till den nya elektriska,
sedan vända. Djupt i sitt hjärta längtade han
tillbaka till de sina i fattigkvarteren, de som slogs
för framtiden.
Då han kom fram till tvärgatan, gick den förbi
honom – den stora, gnisslande maskinen, full­
satt med människor, på sin raka väg fram ut­
efter skenorna. Ingen häst behövdes längre –
allt var maskin.

– Vi segrade! mumlade han pliktskyldigt. Det
var soldaten, som blottar sitt huvud. Men en
sådan våg av hopplöshet slog samman över ho­
nom, att han måste sätta sig på närmaste bänk
i parken. Vi är slagna, vi är slagna! gnydde
varenda fiber i honom, och han visste inte var­
för. Vilka vi? Höll han på att bli sinnesrubbad?
Han satt och önskade den utslitna hästen till­
baka!
Med ens förstod han, varför hans tavla var
misslyckad. Den sortens medlidande som djur­
skyddstanterna bestod, den hade han aldrig haft.
Där hade han målat en trött, mager krake, och
målat den bra, målat den illusoriskt, så man yn­
kade sig och kände lasset. Men det var inte den
kraken han brydde sig om. Den som fått honom
att måla tavlan, den fanns inte där.
Över stäpperna, där saltgräset växer, löper
han och stannar med skälvande muskler. Han
lyfter huvudet, klipper med öronen, vädrar med
vidgade näsborrar i vinden som stryker över
milsvidderna. På språng igen, han och hans flock
med honom, snabba, starka, vilda – manar och
svansar fladdrar rakt ut i luften, de lätta, oskodda

hovarna klapprar förbi och dör bort i stäpp­
tystnaden ...
Honom var det han sett, och inte sett, spänd
framför spårvagnen, honom var det han hade
velat måla – ett fantastiskt, sagolikt väsen i för­
nedringen. Och vilken förnedring! Inte bara töm
och piska, inte bara lasset, utan det värsta:
skenorna. En väg som var förutbestämd från
början, utan val, utan mål, år efter år, livet i
ända – maskinvägen. Tyngre lass fanns det
kanske, men ingen större förnedring. De med­
lidsamma, de vänliga med sockerbitarna kunde
aldrig dela hans raseri. De hade äcklat honom,
som om de kommit stickande med sockerbitar
åt honom själv.
– Djurskyddsföreningar, mumlade han. –
Om det fanns föreningar till förnedrade gudars
skydd, skulle jag bli medlem ...
Och där satt han och önskade kraken tillbaka,
utan att bry sig om att han förbröt sig mot Ut­
vecklingen och utan att skämmas över vanmak­
ten i sin reaktionära inställning. Han önskade
hästkraken tillbaka ... Att också han nu var
borta, det var värre än allt annat – värre än själva
förnedringen var den ensamma mekaniska lådan,

som kom glidande längs samma obönhörliga
skenor. Förnuftet insåg, att det varken fanns
logik eller mening i hans känslor och att den
elektriska spårvagnen var en god och nyttig upp­
finning och ett oskyldigt fortskaffningsmedel –
men det hjälpte inte. För första gången på må­
nader var hans inre i fullt uppror. För första
gången på månader hade han sett en bild, som
betydde något för honom. Hela hans själ var
full av denna enda bild, och han hatade den. Om
han kunde måla den eller inte var honom full­
ständigt likgiltigt. Det gällde inte en tavla, utan
livet och mänskligheten och allt. Månaders kvalm
höll på att lösa sig i ett inre vulkanutbrott, som
han inte kunde tyda eller behärska, bara ut­
härda.
Först en lång stund senare fann han, att han
var på hemväg. Så intensivt hade han varit
upptagen av spårvagnen, att han inte märkt, när
och hur han gav sig av. Han hade helt enkelt
hatat sig därifrån och stod redan på sitt eget
område, bland sitt eget folk. Han såg sig om­
kring för att söka lättnad.
Men han fann ingen. Efter den korta utflyk­
ten hade han blivit främmande i sin egen värld.

Människorna runtomkring honom, arbetarna i
sina blåblusar, kvinnorna med schal över axlar
och huvud, barfotaungarna på rännstenskanten,
allihop hade fått något skrämmande över sig,
som han inte märkt förr. Han blev rädd. I dem
alla var spårvagnens ande. Framåt längs ske­
norna ... Från nödvändighet till nödvändighet,
utan val ...
Det var hans egen syn, som blivit förvänd.
Just i tanken på utvecklingens nödvändighet hade
han haft sin trygghet. Enstörig som han var
hade han ändå lyckats skaffa sig vänner bland
människorna här – grannarna i huset där han
bodde, stamgästerna på det lilla mörka ölkaféet,
gamla och unga, som han övertalat att stå modell
– och den rent mänskliga kontakten hade fått
ett särskilt skimmer av något de hade att ge
honom utöver sitt rent personliga umgänge: den
triumferande vissheten om att genom dem snud­
dade han vid själva framtiden, vid utvecklingen,
som måste komma och som ingen kunde hindra.
Ty framtiden tillhörde dessa. Hade han någon
gång frågat sig varthän? – så hade alltid de in­
vanda orden räckt till, orden som han senast i
dag förgäves sökt smälta ihop till en bild: ljust

– levnadsglatt – rättvist – rikt – förnuftigt.
Nu skymdes orden fullständigt av den förfärliga
bilden, som han inte kunde jaga bort: skenorna
– maskinen – det livlösa, som segrade över det
levande. Hans eget folk, hans stridskamrater,
hade fått en spöklig ny dimension. Bakom blå­
blusarna anade han samma herrar med käpp och
mustascher, bakom schalarna samma snörda da­
mer med fågelhattar som de andra han nyss flytt
från. Han såg nöjeskvarteret breda ut sig och
erövra fattigdomens marker, kaféerna tusen­
faldigas, varietéaffischerna växa i höjd och bredd
och fladdra ut kring de forna bakgatorna. Var det
den kommande segerns innebörd? Var det fram­
tiden? Om han ändå aldrig hade sett den för­
bannade spårvagnen ...
I ett gathörn råkade han in i en grupp män­
niskor, som samlats för att se något. Först ville
han otåligt tränga sig förbi, men det var lättare
sagt än gjort, och rent mekaniskt såg han åt
samma håll som de andra. Där stod ett barn, en
flicka på knappt fem år, i kort, urblekt grön
klänning och med bara fötter. Armar och ben
var magra och blåaktigt genomskinliga, och det
lilla färglösa ansiktet med bred mun och spetsig

haka sov som en sluten vit blomma. Modern stod
bredvid och höll henne i hand, en ganska lång,
smal kvinna med något av spejande fågel över
sin framskjutna hals och sitt hungriga ansikte,
där de små skarpa, klara ögonen låg tätt intill
en välmodellerad örnnäsa. I ett slitet läderband
över axeln bar hon ett positiv och instucken
över det en mattstump. En god stund vände hon
sitt spejande fågelansikte fram och tillbaka över
den församlade gruppen, sedan böjde hon sig
över barnet och frågade utan otålighet:
– Ska vi dansa för dem nu?
Barnet betänkte sig ett ögonblick och nickade
sedan. Modern halade fram den illa medfarna
mattstumpen, och de hjälptes åt att breda ut den
över gatstenarna. Där stod den lilla och krafsade
på mattan med sina smutsiga, bara tår och vän­
tade med blicken rakt ut i rymden, medan posi­
tivet höjde sin grova speldoseröst utan nyanser.
Under de första takterna blev flickan stilla
och tycktes försjunka i sig själv. Så lyfte hon
huvudet, inte mot de kringstående, utan mot
något annat, som bara hon såg. Nästan ofrivilligt
höjde sig de tunna armarna. Ett förklarat skim­
mer slog ut på hennes ansikte. I början lång­

samt, sedan hastigare, rörde hon sig med små
graciösa hopp och böjningar, som positivmusiken
inte tycktes ha annat inflytande på än att den
satte henne i extas för dansen.
”Men detta är ju konst”, tänkte målaren. Han
hade aldrig tänkt på dans som konst. Den var
ett slags färdighet, en inlärd skicklighet av lägre
art än konstens medvetna vilja. Vad som över­
väldigade honom här var kanske mest flickans
högtidlighet – som om hon utfört en tempel­
dans för någon hemlighetsfull gudom – och
hennes hängivna glömska av sig själv.
”Naturligtvis”, tänkte han åter, ”så leker ett
barn. Ett barn glömmer sig själv under leken.
Hängivenhet? En älskande kvinna kan vara hän­
given – men ett barn?” Ändå verkade det inte
onaturligt.
Han kastade en snabb blick på modern. Lång
och klumpig, intelligent i ögonen, men med slapp
mun och undergiven hållning – av henne hade
inte barnet lärt sig sina förnäma rörelser. Var­
ifrån kom det? Vad har en femåring annat än
från sin omgivning? Vad har någon människa
annat än från yttervärlden? Han lutade sig fram
och vågade knappast andas, rädd att gå miste

om ett steg, en böjning av denna underliga ska­
pelse i rytm och tillbedjan.
Plötsligt mattades och vissnade flickans rörel­
ser, och modern lät positivet tystna. Åskådarna
kastade slantar på mattan, och barnet, som åter
vaknat till deltagande i vad som skedde, sprang
omkring för att samla upp dem. Med häpnad såg
målaren, att hennes leende, då hon neg och tac­
kade, varken var barnsligt eller hängivet längre,
utan kokett och utstuderat som hos vilken liten
slinka som helst, då hon utnyttjar sina guld­
gruvor. Det hade hon hunnit lära sig! – Så bru­
talt var fallet från paradiset till bakgatan, att
han häftigt bröt sig ut ur mängden, som skrat­
tade lättat och igenkännande bakom honom,
medan slantarna klirrade mot gatstenarna och
mot varandra.
Han nästan vacklade, där han gick. Vad hade
han mött? Konst, hade han själv nyss sagt. Men
inte i den meningen han själv använde ordet.
För honom kom själva begreppet konst likaväl
som ordet av kunna, och dess enda helgd var att
den kunde ställas i utvecklingens och de stora
idéernas tjänst. Så, som en linje inifrån, som en
bjudande medfödd rytm att ge ut åt världen,

hade han aldrig anat den och aldrig velat kännas
vid den. Att möta den hos ett barn som ett redan
bleknande morgonskimmer, det kom jorden att
gunga under fötterna på honom. Den lilla magra
figuren i sin urblekta gröna klänning var en häls­
ning från ett begynnelsens paradis, som var
främmande för hans tankar och som han helst
skulle velat förneka.
Men han kunde inte förneka det. Synen var
hans. Kanske han var den enda av åskådarna,
som verkligen sett den, och han hade sett, där­
för att han var mogen att se. Inför sin vän
fattigdoktorn skulle han stå som en främling
nästa gång de möttes. ”Vilken radikal omsväng­
ning i åsikter!” skulle doktorn säga, spydigt men
tolerant – som man bemöter en mer eller mindre
sinnesrubbad. I själva verket var det ingen ny
klyfta, som plötsligt öppnat sig mellan dem. I
doktorns framtidssyn hade han aldrig haft del
och hade aldrig kunnat leva av den. Han hade
bara sagt efter orden. Kanske måste var och en
leva av egna syner. Sina hade han fått nu. Alla
exakta, objektiva ideal hade smält till tomt intet
för två bilder, som ingenting betydde för andra:
en spårvagn – ett dansande barn.

Så kom alltså en livsåskådning till? Tvärt­
emot ens eget vilda motstånd, inifrån, ur det
mörka oförnuftiga som man inte ville kännas vid.
Och om man vägrade: döden. Svältdöden.
Då han kom hem, föll han utmattad på knä
vid sängen och gömde ansiktet i armarna. Ännu
upprörd, men befriad låg han alldeles stilla och
visste att bölden hade brustit. Synerna hade räd­
dat honom. Fördömelsens syner och tröstens
syner – men räddning allesammans. Makten i
honom, äldre än alla idéer, den som tvang honom
mejsla ut sin egen linje, sin egen djupa mening
ur de tusen ting han mötte en dag på gatan,
hade visat sig lika obönhörlig som hunger och
törst. Utan nåd krävde den sin tribut, och han
måste ge sig, om han inte ville torka bort som
ett strå i solhettan – om han inte ville förlora
sista sammanhanget med det sjunkande paradiset.
Bilderna myllrade inom honom. Träd som han
gått förbi i parken, ansikten som han urskilt i
vimlet steg inom honom och gled över i var­
andra som spegelbilder i rinnande vatten. Nytt
arbete, nytt liv på nya villkor. Han ville, han
skulle kunna. Ännu var han inte spänd för spår­
vagnen som den trötta kraken han själv målat,

ännu var inte vägen utstakad med skenor från
tomhet till tomhet. Den skulle bli det först i
samma stund som linjen inifrån hade böjt sig till
lydnad under bud utifrån – i samma stund be­
gynnelsens paradis hade försvunnit under hori­
sonten.











INNEHÅLL.


Ur funktion5
Syskongården23
Stolthet41
Blomningstid57
Ella gör sig fri75
Upplevelse101
Fröken Henners del i framtiden117
Mammas duktiga flicka135
Äga och mista159
Omogen frukt181
En diplomat tar sig ledigt203
Spårvagnen och paradiset239







