
  
    
      
        
      
      
        
      
      
        
      
    
  






MATHILDA MALLING
UNGDOMSDRÖMMAR OCH
UNGDOMSBEKYMMER








MATHILDA MALLING

MINA DAGBÖCKER

UNGDOMSDRÖMMAR OCH
UNGDOMSBEKYMMER




STOCKHOLM
ALBERT BONNIERS FÖRLAG



Copyright. Albert Bonnier 1926.
STOCKHOLM
ALB. BONNIERS BOKTRYCKERI 1926












När jag efter ett helt års betänketid omsider
beslutar mig för att utgiva detta lilla arbete, är
det inte därför att jag i något avseende väntar
mig något vidare av det – det är egentligen
bara därför, att det är färdigt. Naturligtvis
kan man lacka in ett färdigt manuskript och
deponera det i banken (då bör det emellertid
äga ett farligare och mera sensationellt inne­
håll än detta), men så länge det ligger i skriv­
bordslådan liknar det en kyckling, som ihärdigt
knackar i ägget: ingen makt på jorden kan
hindra kycklingen från att slutligen knacka hål
på skalet och trippa omkring på sina små ben
och flaxa med sina ömkliga vingar. Det är alltså
närmast brist på karaktärsfasthet, när jag nu –
trots min övertygelse, att dylika gamla papper
egentligen må bäst i sin ensamhet – slutar
med att ge efter för den våghalsiga kycklingens
aspirationer, i det jag inför mig själv försvarar
min svaghet med, att de sista anteckningarna i
dagboken nu äro fyrtiotre år gamla.

När Chateaubriand i livstiden kallade sina
minnen »Mémoires d’Outre-tombe», berodde det
kanske närmast på lite koketteri. Han behövde
bara visa sig på gatan för att alla människor
skulle vända sig om och säga: »Voilà M. de Cha­
teaubriand!» Om jag däremot nu använde flera
timmar att spatsera på Drottninggatan, upp och
ned, vilken jag flög minst fyra gånger om dagen
i min tidiga ungdom, skulle jag säkert inte möta
någon, som kände igen mig. Och detta inte
bara därför att jag i ryktbarhet inte alls kan
mäta mig med den illustre författaren till
»Mémoires d’Outre-tombe», utan därför, att
mina blygsamma memoarer ligga en modern
svensk publik så fjärran, liksom jag personligen
och mina privata förhållanden äro den ganska
obekanta.
Egentliga biografiska upplysningar skall man
heller inte söka i dessa anteckningar (det hade
också varit fantastiskt, om jag i den åldern satt
mig ned att för mig själv utreda vem jag själv
och de mina vore!), men alltemellanåt fram­
skymtar dock, vilken betydelse min skånska här­
komst redan då hade för mig. I verkligheten är
jag också skåning i tämligen hög potens, i det
min fars släkt i trehundra år oavbrutet bott i
Skåne. Min mors far var präst från Blekinge,
gift med dottern till en sjöofficer av stockholmsk

extraktion – han stred i Gustav III: s flotta
och satt fången i Ryssland – men han jämte
min mormors mors bohuslänska släkt äro nog
också de enda av mina förfäder, som inte haft
skånskt eller blekingskt blod i ådrorna. Min lokal­
patriotism är alltså både naturlig och berättigad.
Någon, som läst manuskriptet till denna bok,
frågade mig, hur jag »nändes servera detta lilla
röda hjärta på en bricka». Ja – jag vet inte –
jag kan, som sagt, endast hänvisa till min
svaghet gentemot kycklingens obändiga lust att
komma ut i världen. Den blir nog straffad. Vad
har den att visa – vad har den att ståta med?
Inga märkvärdiga händelser, inga briljanta upp­
levelser, inga illustra bekantskaper – ingenting!
Vem som helst kan ta den i välförtjänt upptuk­
telse och slå sig till riddare på den. Hoppas på
barmhärtighet skall man aldrig – det passar
sig heller inte för en ofullfjädrad kyckling, som
kämpar för en plats i solen efter att så länge
ha måst hålla till godo med det trånga »skrinet».
Låt den exponera hela sin ljusblå naivitet, sin
flammande entusiasm, sin hela rosenröda god­
trogenhet, sitt ljusa övermod och sitt nattsvarta
missmod.
Och ändå får man hoppas, att inte alla
läsare äro lika kritiskt kvicka och hårdhänta
som jag nu – medveten om bokens ytterliga

lättangriplighet – föreställer mig. Kanske sitter
ännu någonstädes i det gamla landet någon, som
också var ung »på den tiden» och kanske gläder
sig över att i den där obekanta flickan se sin
egen ungdom skymta förbi och i ljudet av hen­
nes lätta steg höra ekot av sina egna. Hon går
förbi – hon är redan borta.
Mathilda Malling.




I. 














Långt inne i ett hörn av det stora skåpet
återfinner jag skrinet – min tidiga barndoms
enda »skrin», snickrat av timmermannen hemma
på gården av björk, som växt där. Av min far,
som gav mig det, var det ursprungligen ämnat
till syskrin, men då det – ensamt bland alla de
förvaringsrum, jag hade för mina små ägodelar,
garderob, byrå o. s. v. – inte direkt skulle delas
med någon syster och till och med kunde låsas
med en liten nyckel, som man själv fick bära i en
snodd kring halsen, kom det efter hand att inne­
hålla min viktigaste, mest värderade och mest
intima privategendom: först och främst mina
»papper».
Julen 1874, när jag var tio år gammal, fick
jag i julklapp en liten mörkbrun anteckningsbok
med ordet Notes i förgyllda bokstäver mittpå
pärmen. Det var ingen ovanlig eller oväntad
present och uppväckte heller ingen sensation hos
mig, då i regeln någon av oss syskon antingen
till jul eller på födelsedagar begåvades med en
liknande. Dessa små notesböcker – som vi
kallade dem – med tillhörande oduglig blyerts­

penna, funnos vanligen i stort antal »på lager»
hos handlanden nere vid stationen, och då hans
»manufaktur och galanterihandel», som den kalla­
des på skylten, troligen inte erbjöd kunderna
något rikligare urval, ansågos de små anteck­
ningsböckerna som passande små presenter –
t. o. m. innan man kunde skriva.
Denna lilla bok blev emellertid inte använd
bara till ritning, färgkludd och annat slarv, som
förut vanligen varit fallet, utan invigdes ifrån
allra första stund till ett högre och förnämligare
ändamål. På det matt citrongula första bladet
skrev jag med väl spetsad blyertspenna »Min
Bok!» och på nyårsdan 1875 den första dag­
boksanteckningen.
Titeln stod inom citationstecken, som också
rätt och billigt var, ty den, liksom hela idén
för övrigt, var ursprungligen lånad. Min guver­
nant – vår goda, oförgätliga »Mamsan», som
berättade oss så många historier – hade haft en
skolkamrat, som hon ännu korresponderade med,
vilken var den märkligaste och mest romantiska
människa jag hittills hört omtalas. Hennes brev
började med »Du, min Du» – en överskrift,
jag, som aldrig sett annat än det borgerliga och
utslitna »kära Mathilda» eller det gammaldags
njugga »Min k. Frans» (som farfar brukade skriva
till far) knappt ansett möjlig, och som därför

gjorde ett så mycket djupare intryck på mig.
Och inte allenast skrev hon dessa bemärkelse­
värda brev, men förde också dagbok – ett
stort häfte, på vilket stod »Min Bok». »Du, min
du» tordes jag inte adoptera i de enda brev
jag, utom de högtidliga, av mor övervakade gra­
tulationerna till äldre släktingar, någonsin hade
tillfälle att skriva – de små biljetter, som med
mjölkbudet skickades till våra små kusiner på
en närliggande egendom – men en Dagbok
kände jag, att jag också vågade mig på. Det
allra märkvärdigaste med denna Mamsans skol­
väninna var emellertid själva hennes levnads­
ställning – hon var skådespelerska och reste
från stad till stad med en »trupp», som spelade
»Min ros i skogen» och »Rosa och Rosita» och
andra teaterpjäser, vilkas själva titlar läto en
ana, hur förfärligt roliga de måtte vara. Hit­
tills hade jag inte trott, att »vanliga» människor
kunde »resa omkring och spela komedi» – jag
trodde, att det för dem var något alldeles ute­
slutet. Att det fanns flera olika slags sceniska
konstnärer, visste jag redan: bland andra några,
som mor kallade »harpspelerskor» – en herre
av hennes bekanta hade gift sig med en sådan
och blivit gräsligt olycklig – men att man kunde
fara omkring med en »trupp» utan att alldeles
lösriva sig från vårt borgerliga vardagsliv, det

hade inte gått upp för mig, förrän Mamsan talade
om sin vän Emilie. Till på köpet hette hon
Emilie – precis samma namn som den allra
berömdaste av alla svenska aktriser hade haft,
Emilie Högquist, vars rykte nått ända fram till
vår sydliga landsända, och vars sorgliga liv och
förtidiga död jag mer än en gång hört omtalas.
De bägge Emiliorna blevo under en tid ett slags
hjältinnor för mig, och när många år senare
Ellen Key, som besökte oss i Danmark, då
hon satt med en av mina små flickor på knäet,
öppnade en liten avlång medaljong, som bar­
net lekte med, vilken endast innehöll ett målat
öga, och plötsligt sade: »Detta är Emilie Hög­
quists öga!», väckte namnet, som jag knappt hört
uttalas sedan min barndom, en hel här av idéför­
bindelser. Ovillkorligen böjde även jag mig fram
för att se på medaljongen och såg då in i ett
stort klarblått, ljuvt vemodigt flicköga, som utan
att jag någonsin sett det förut påminde mig om
många ting.
Fastän jag sålunda, genom själva titeln och
de mångahanda reminiscenser den förde med
sig, så gott jag förstod sökte ge »Min Bok» en
mera poetisk prägel, lyckades det långtifrån.
Den allra första anteckningen på själva ny­
årsdagen är dock rätt högtidlig, i det jag allvar­
ligt ber Gud välsigna år 1875 och göra det till

ett »gott» år. Jag påminner mig också, att detta
är den sista nyårsdagen vi alla kommo att
fira i det gamla hemmet, vilket fardagen, den
fjortonde mars, skulle lämnas för alltid.
Den 2 januari är jag blott upptagen av att
min farbror och hans fem små moderlösa flickor,
som dagen förut kommit till middag, ha stannat
hos oss över natten. Detta var något särdeles
roligt, när det hände: alla kusinerna i syskon­
sängar!
»Den 3 jan. Far och mor äro resta till Hammars
i Brönnestad. Först dansade vi, sedan spelade
vi kort, nu leker jag och Ellen sitter och skriver
noter.»
Så prosaiskt och vardagligt framskrida nu de
första anteckningarna, utförda med blyerts på de
knaggligt linjerade sidorna. Kortleken spelar för
det mesta en mycket stor roll i våra nöjen: en
dag har syster Sigrid – sju år gammal – »upp­
funnit en ny patiens», en annan dag »spår Ellen
mig på ett alldeles nytt sätt, som hon själv upp­
funnit». Jag finner också värt anteckna, när vi
omväxlande spela »Kung», »Gris» eller »Svarte
Petter», liksom när vi göra en utflykt i vagn
eller släde eller när mina föräldrar äro »på
kalas».
Den 13 jan. »Det snögar mycket och de
slakta en gris.» Ingenting kan vara mera lant­

ligt materialistiskt och vardagligt än det inne­
håll de första sidorna i min första »Bok» har att
bjuda på.
Men så – 14 januari – kommer äntligen –
i drömmen – en glimt från den åtrådda roman­
tikens värld, som jag i verkligheten inte kunde få
fatt på. Jag drömmer något, som är värt att
drömma och sedan minnas – där står:
»I natt drömde jag om miss Ingram» (en av
personerna i den flitigt lästa och omlästa Jane
Eyre). »Hon satt på pianostolen och såg så
stolt ut i sin rikedom av korpsvarta lockar. Hon
bar en urringad mörkblå sidenklänning, och hen­
nes hals och armar strålade av juveler. Ned
över axeln gick ett smalt skärp av gult tyg,
som nedföll i långa ändar.»
Men omedelbart efteråt, till och med på
samma linje står: »De skära fläsk av grisen
och mamsell Mattsson är här och hjälper till.
Jag har skurit fläsk till metvurst och annan
korv.»
Sedan – vid närmare eftertanke – har jag
själv funnit denna bråda övergång från miss
Ingrams strålande företeelse på vår pianostol
till gamla mamsell Mattsson och mig själv vid
korvbrädan så ytterligt malplacerad, så rentav
stötande, att jag med mycket små bokstäver just
där de båda notiserna – från drömmen och


Barndomshemmet: Oskarsfarm.






verkligheten – mötas, tecknat ett litet blygt
»förlåt!» Om det är miss Ingram eller mig själv
eller själva bokens majestät jag finner nödvän­
digt be om ursäkt, står mig inte klart.
Jag är inte fullt elva år, men den stackars
skribentens eviga dilemma presenterar sig redan
för mig på det handgripligaste sätt: svårigheten
att slå bro emellan verklighetens och fantasiens
värld. Min stilistiska förmåga räcker inte till –
jag förmår inte sammansmälta och försona livets
olika element, jag kan inte vara poetisk och
romantisk på samma gång som riktigt ärlig och
realistisk vardagsskildrare. Och detta lilla tafatta,
förvillade »förlåt!» som svävar uppe över själva
texten, mittpå sidan, visar hur medveten jag
redan är om min egen otillräcklighet.
Efter korv-intermezzot och de andra alldag­
liga detaljerna: Lillemåns kommer och sotar i
salen, Klacka-Stina kommer och syr till oss
o. s. v., o. s. v. tittar dikten åter fram – märk­
värdigt nog på vers:

– – –  Så hon förklädet knöt,
ung, blomstrande och söt – – – 

Fortsättningen på denna idyll finns inte och
prosan breder sig ostört över hela resten av
månaden – gamla välbekanta namn på under­

havande och grannar dyka upp. En dag ha vi
varit med far på släde till Wetteryd – hans
favorithemman, beläget i yttersta utkanten av
egendomen, gränsande intill hans brors gård,
och den enda bit jord han behöll, när allt det
övriga såldes. Att detta lilla ställe senare skulle
få så stor betydelse för oss, anade vi inte då:
nu tänkte vi bara på det som hemvist för några
av fars gamla folk. I torpet på sluttningen av
Klackabacken bodde den gode, trogne gubben
Johannes med sin hustru Pernilla och sina redan
vuxna barn, och i gråstenslängan gårdsdrängen
Lars med sin Sissla, som var en av de mest
ursprungliga göingetyper, jag någonsin känt.
Vardagslivet går sin gilla gång, skräddaren kom­
mer och syr kläder – etablerar sig för sista
gången med hela sin attiralj på ett bord någon­
städes i huset, och bortåt slutet av månaden
kommer Mamsan äntligen hem från sitt julbesök
i Småland och har förlagt en tiokronesedel, som
efter förfärlig uppståndelse och mycket letande i
hela huset omsider återfinnes mellan bladen i en
bok o. s. v., o. s. v.
På detta sätt fortgå anteckningarna någor­
lunda regelbundet till början av mars, varefter
de tvärt upphöra. När de åter vidtaga, har en
av mitt livs stora omvälvningar – den säkert
allra största i mina föräldrars – försiggått: vi

ha »flyttat». Vi ha för beständigt lämnat det
hem, där alla vi barn voro födda, vårt hem,
vilket vi hittills ansett vara orubbligt vårt,
lika fast och evigt bestående som hälleberget i
bibeln: för oss världens medelpunkt.
Under lång tid förfaller dagboken och användes
till allt annat än ordnad krönikeskrivning. En
del av den upptages av regler för svensk rätt­
skrivning – hopplöst föråldrade nu! – senare
av många citat och lösrivna sentenser på främ­
mande språk, av vilka jag, som nedskrev dem,
själv inte förstod ett ord – det finns både
italienska och latin – men vilkas vokaler be­
dårade mig. Bland annat finns – på svenska –
ett motto ur en av Walter Scotts romaner, en
liten vers, som i fyra rader innehöll en hel själv­
ständig roman och öppnade ett perspektiv av
romantiskt tragiska äventyr på Skottlands röda
ljunghedar, som jag alltid tänkte mig likna våra
egna:
»Hon ville ej hava en lågländsk laird
eller bliva en engelsk fru.
Men med Duncan Graeme hon flydde sin kos
och hans pläd henne höljer nu.»

Efter allt detta ser det ut som om jag änt­
ligen nyktrade till, jag nyper mig själv i armen

och skriver på nästa sida en liten vers av djupt
pedagogisk innebörd:

»Misstro känslan, ofta villar den,
men förnuftet är en säker vän.
Ifrån vaggan ända fram till båren,
vart den går, följ den troget uti spåren!»

Omedelbart efteråt återupplivas också dag­
boken i sitt ursprungliga realistiska skick, och
efter att ha vagabonderat en längre tid skriver
jag äntligen allvarsamt – 10 december
1875:
»Nu har jag åter tänkt att börja skriva ’Dagbok’.
Inte en dagbok över mina känslor, intryck och
reflexioner utan över vad som är mycket reellare:
mina och andras handlingar. Kanske att ibland
då och då något av det förstnämnda kommer
med, men då får jag låta det stå och ursäkta
mig själv.»
Ja, det fick jag väl! Men det var väl att jag
kände mig själv så pass, att jag från början
tog detta förbehåll, ty redan på nästa sida
förekommer ett kvad om »Freja i Wingolfs salar».
En av de följande dagarna har min ena syster
blivit svårt sjuk, och verkligheten rycker mig
ånyo starkt in på livet.
Trots allt kan den envisa lusten »zu fabulieren»

inte hållas utanför. Jag emanciperar mig från
vanan att linjera mina sidor – »ursägtar mig
sjelf» (som jag på den tiden korrekt stavade) –
och påbörjar en längre novell i flera kapitel,
som hette »Kusinerna». Den blir mig emel­
lertid snart för trivial, och efter många utstryk­
ningar – som jag för resten aldrig sparar på –
övergår jag till ett historiskt skådespel av mera
storslagen läggning: det handlar om Edward
IV av England och Elisabeth Woodville. Efter en
lång personlista, vari Warwick och hans söner,
Richard av Gloucester och George av Clarence
figurera tillsammans med obegränsade mängder
av »Hovfolk, Soldater och Folk», är jag färdig
att börja »Första akten», som försiggår i
»En sal uti det kungliga palatset. Utgång åt
bägge sidorna.» Warwick har första repliken:
»Nåväl, ers majestät!», varpå kungen bekymrad
svarar: »Redlige Warwick! Jag påräknar edert
bistånd i denna sorgliga sak ...» Warwick ger
honom rådet att låta »en här rycka ut» och
säger alltjämt »Nåväl, ers majestät», vilket han
emellanåt varierar med »Nåväl, sire» – som
jag visste man skulle säga till en regerande
potentat. Den onde Richard kommer in och har
en lömsk monolog för öppen ridå, som han dock
måste avbryta med utropet: »Nu komma gäs­
terna!» Varpå allt mitt rikligt tilltagna hovfolk

»av bägge könen» strömmar in på scenen. Det
lovande skådespelet slutar eller rättare avbry­
tes redan på nästa sida, mitt under ett högpoli­
tiskt samtal mellan den vacklande och rådlöse
Edward och den resolute Warwick, som ivrigt
vill bortgifta honom med en prinsessa av huset
Savojen – för att »korsa Frankrikes och Burgunds
planer», ser det ut till. Kungen är inte med
om det – och det är förstås här jag borde
taga fram min stora trumf, Elisabeth Woodville!
Men tyvärr uppnår hon aldrig att stiga fram
på scenen. Den lilla bruna notesboken från hand­
landen nere vid stationen har inte flera blad
– den är utskriven – och har jag skrivit fort­
sättningen på lösa papper, har den för länge
sedan gått all världens väg. Det som nu faller
mig i ögonen, när jag återser dessa för länge
sedan glömda diktverk, är den stora skillnaden
mellan den ytterst tarvliga vardagsnovellen och
det alldeles klart tänkta skådespelet – som inte
var inspirerat av Shakespeare (vilken jag först
började läsa i konfirmationsåldern) utan nog ute­
slutande av Held och Corvin. Replikerna – de
få, som finnas kvar – äro förstås inte djup­
sinniga, men själva exposén är alldeles riktig:
jag är på det klara med, att det är Warwick, som
behärskar handlingen, och personerna i mitt drama
har jag valt så som jag nu skulle välja dem

med avseende på samma konflikt. Genom per­
sonlistan, som är kvar, kan jag ännu i minnet
rekonstruera handlingen – tillnärmelsevis i alla
fall. Naturligtvis hade jag aldrig kunnat utföra
den: jag försökte mig många gånger på liknande
»dramer» – och bröt ögonblickligen nacken av
mig. Det enda jag kunde göra var att välja
ett dramatiskt moment – ut ur Held och Cor­
vins rikliga skattkammare – och samla perso­
nerna omkring det. Har jag senare i dramatiskt
avseende kunnat göra stort mera? Nej. Det är led­
samt att medge det: men längre kom jag
aldrig.
Både novellen och skådespelet ha antagligen
tillkommit på nyåret 1876 omkring min tolfte
födelsedag, då jag var hemma under julferierna.
Hela den föregående terminen, sedan jag på den
för mig evigt minnesvärda första september 1875
börjat gå i en riktig skola – mamsellerna Eg­
gertz’ flickskola vid Mårtenstorget i Lund – hade
jag minsann haft annat att tänka på. Men intet
referat över den första skoltiden, som jag ännu
minns så ytterst tydligt i nästan varje detalj,
förekommer någonsin i den lilla första dagboken.
Först efteråt börjar jag skriftligt sysselsätta mig
även med skolan, lärarna och kamraterna. Det
är liksom om jag under allra första tiden inte

riktigt vågade mig på ett så krävande och upp­
höjt ämne.
Under hela året 1876 och nästan hälften av
77 finnas heller inga dagboksanteckningar. Jag
har nog skaffat mig en ny »Bok!», men inte
skrivit något i den utom namnlistor – förteck­
ning på mina älsklingsnamn – och annat slarv,
förrän jag den 10 juni 77 plötsligt gripes av en
häftig, i boken ej motiverad längtan till Rom.
»Jag längtar till något utöver det vanliga, vardag­
liga, något stort och ädelt och sublimt.» – »Skall
jag väl någonsin få det?» frågar jag skeptiskt
mig själv och låter »förnuftet» svara: »Kan­
ske – men du bör inte tänka därpå.» Strax
efter tar jag också mitt parti att låta bli att
tänka på det och gläder mig blygsamt åt att
under ferien få besöka några släktingar i Göinge
härad, i det jag på samma gång är djupt be­
kymrad över min franska skolbok, som kommit
bort. »Bara jag hade min ’Piccola’, vore jag så
glad, så glad!»
Den 20 juli har jag läst en roman av »Syl­
via» om Magdalena Rudenschiöld och kan inte
tänka på annat än henne och Armfelt och min
egen förbittring mot hertig Carl och Reuterholm.
Den 22 har jag samvetskval – kanske för mitt
alltför stora romanintresse och skriver sorgset:
»O, om jag kunde vara villig och duglig som

andra flickor, men jag skall väl alltid bli samma
häftiga och oförståndiga flicka.»
Många prickar, flera rader villrådiga prickar
– – –  och omedelbart efteråt en novell i »jag»-
form, som heter »Elfie». Därefter kommer
»Julia», som försiggår i de allra högsta kret­
sarna, där det tyvärr grälas mycket trots en
ädel mammas förmaningar. Julia själv är mörk­
lockig, intressant och nyckfull och säger: »Jag
hatar er!» till en baron, som är hjälten. Efteråt
ledsnar jag på berättelsen och avslutar den plöts­
ligt med ett följetongaktigt: »Forts. följer.»
Den 6 november minns jag Gustav Adolvs
dödsdag och har en längre tirad till honom. En
gång i samma veva finner jag nödigt upprepa det
pedagogiska rådet i min förra »Bok»: »Misstro
känslan» o. s. v. Jag avstår från skönlitterär
produktion, dikterad av min fantasi, och gör
mitt första försök i realistisk vardagsskildring
– något jag knappt vågat mig på, sedan jag
bad om ursäkt för grisen. Det är en liten ögon­
blicksfotografi ur skollivet, som heter »En lustig
dag i skolan», vari jag återger en autentisk
dialog mellan två av mina kamrater. Själv in­
tager jag en kyligt överlägsen åhörares stånd­
punkt, och stilen är lämpad därefter. T. ex.:
»Allt vad Ester nu måtte ha tänkt om denna in­
tressanta sak koncentrerade sig i ett enda: Jo,

du!...» Och jag slutar referatet i samma »vuxna»
ton: »Se där ett par skolflickors samtal! Vem
skulle nu tro, att de hade både så skarpa ögon
och så skarpa tungor? ...» Därefter kommer en
uppriktigt menad varm bön till den gode Guden,
att han måtte låta min »själ bli ädel, mitt
hjärta rent och mitt förstånd klart – lycka
kan ingen människa begära.» Ännu med tankarna
på denna allvarliga sak nedskriver jag en liten
tysk anvisning:
»Das beste Mittel edel zu scheinen, ist edel
zu sein.»
Strax efter slutar det lilla häftet på samma
sätt som det började: med en bokförteckning,
åtföljd av en lång lista på historiska porträtt,
som jag »önskar mig». Maria Stuart, som dels
på grund av sina personliga egenskaper och
olyckor, dels på grund av min egen egenskap
av suverän över mitt Skottland (på vedbacken
hemma), var min speciella drottning, vill jag
gärna ha i fyra åldrar: at 10 years – at 18
– at 25 and at 45: jag vill ha henne hel
och hållen. Åtråvärda äro också Claverhouse och
Charles Edward – utom en hel mängd andra –
i allt tjugosju stycken, som alla tillhörde mitt
rikes på vedbacken dramatiska historia, skildrad
av Walter Scott, som nu blivit min avgud och

min profet. Skottlands stjärna lyste klart över
mina tretton år.
Naturligtvis hade jag inte ringaste utsikt
eller hopp om att någonsin komma att äga
detta porträttgalleri – bara tanken att skrapa
ihop de svindlande summor som därtill fordra­
des: »six pence each»(och jag visste inte ens,
hur mycket en sixpence gällde!) gjorde mig mod­
lös, men för alla möjligheters skull antecknar
jag dock omsorgsfullt adressen, där dessa skatter
finnas till köps: mr Paterson, 34 Frederick Street,
Edinburgh. Att jag inte blev en flitig kund hos
denne avundsvärde Paterson var inte min skuld.
Allra sist i denna lilla bok från 1877, som
bl. a. slarv innehåller en rad biografier över
engelsmän från Carl II:s och Jacob II:s tid:
Claverhouse, Churchill, Clarendon och flera
andra, uppblandade med mina vanliga självföre­
bråelser, därför att jag inte kan låta allt detta
vara i fred utan beständigt offrar tid och krafter
på så mycket som inte angår mig (»O, hur
många strider komma inte att förestå mig!» ,står
på ett ställe), kommer en rad namn – nya
och gamla favoritnamn. Jag har inte glömt dem
jag en gång förut i boken nämnt, och som mesta­
dels troget upprepas, men flera nya – inte
utan betydelse – ha tillkommit. För första

gången hissar jag min lilla flagga för Napoleon,
William, Percival, Helle och Beatrice.
Nu undrar jag: vad hinner väl en vuxen män­
niska med i utvecklingsväg under knappa tre
år, när tiden går sin jämna gång? Vilken skillnad
var det på mig, när jag var trettiosex år och när
jag var trettionio? Jag skönjer inte någon vidare
utveckling hos mig själv under dessa tre år –
då också »tiden gick sin jämna gång». Men den
långa halvvuxna flickan, som här i sista notes­
boken daterar Lund 1877, hade hunnit många,
många mil förbi den lilla tösen i grönrutig ver­
kensklänning och håret uppstruket under en kam,
vilken nyårsdagen 1875 betänksamt i
barnkammaren därhemma linjerade första sidan
i sin första »Bok» och tyckte det vara intressant
att nämna Svartepetter och lille brors första
skräddarsydda kläder. Var var Svartepetter nu?
– Begraven i en vrå i det för alltid lämnade
första barndomshemmet, och om han kanske
ännu då och då – till förmån för de yngre
syskonen – uppstod i en ny barnkammare, vad
betydde en sådan personage för mig? Inte
springer jag nu skrattande och gömmer mig
eller stretar emot och sticker huvudet ned i
kuddarna i min säng, när de komma efter mig
med den brända korken. Blir jag »Svartepetter»,
blir jag det inte för mitt eget nöjes skull och

märket i pannan väcker ingen sensation hos
mig. Jag har vuxit ifrån sådant.
»Lilla Thilda», som om hon inte precis stavade
galet (ty det kan jag inte upptäcka, att jag
gjorde, och fick också alltid beröm för att jag
hade »hv» och »dt» och alla dylika nu glömda
svenska språkets finesser så »redigt för mig»),
i alla fall slarvade betydligt med sina stora
bokstäver (som nu – år 1877 – med glans
kommit på sin plats och fått nästan överdriven
schvung över sig) – hon har nu definitivt vikit
för Mathilda Kruse, och under många, många
år tycks hon vara för alltid försvunnen och
borta från världen. Först under allra sista tiden,
när fröken Mathilda Kruse, som hon snart nog
högtidligt titulerades, för länge sedan bytt om
namn och blivit en gammal gråhårig fru, kan
det hända, att den lilla tösen reser sig ur sin
långa sömn och smyger sig in och tager sin
gamla väninna i handen: Sempre la stessa –
komma de då överens på ett nytt, senare
tiders älsklingsspråk, av vilka under årens lopp
den äldre haft inte så få! Att skriva har hon
också flitigt fortfarit – men det sätt, varpå
hon sökt uttrycka den »läggning», den själsrikt­
ning, som så tydligt redan i den allra första,
med blyerts linjerade och skrivna »Notes»-boken
ger sig till känna, har ofta växlat. En gång, om

dessa anteckningar få fortfara, komma vi både
till det »gröna» och »det röda bläckets tid»! –
men i grund och botten är hon densamma. Och
de många åren ha egentligen gjort förvånande
föga skillnad.



II.














Under de närmast följande åren är jag starkt
och ända från början ganska medvetet upp­
tagen av min självuppfostran eller kanske rättare
mina försök till självuppfostran. Skolan spe­
lade i detta avseende och för detta ändamål en
stor roll, men långtifrån den viktigaste, hemmet
(mig egentligen ovetande) troligen en större men
heller inte den största. Ty det som härvidlag i
själva verket betydde mest för mig – det kan jag
nu tydligt se – var min vana att fritt nedskriva
allt som för ögonblicket mest upptog mig, och
anförtro mig åt »Min Bok». I denna kunde jag
sålunda från min tidigaste ålder, utan fruktan
att bli missförstådd, korrigerad eller utskrattad,
efter ringa förmåga ostraffat hänge mig åt min
lust för att analysera, jämföra, vagabondera och
kritisera, varvid mitt förnämsta, alltid närva­
rande objekt helt naturligt blev den, jag bäst
kände och mest intresserade mig för: mig själv.
Yttre s. k. nöjen och förströelser hade jag ganska
få: dylikt kunde inte störa mig, min väg mot
»världen» – den drömda och ofta hett efter­
längtade innehållsrika »världen» – gick nästan

uteslutande genom böckerna, och från mitt tret­
tonde år, då anteckningarna fingo, om inte pre­
cis mera regelbunden, ty jag skrev långtifrån
var dag, så dock betydligt fastare form, finner
jag knappt en sida, varpå jag inte omtalar någon
bok: mina intryck av den och det inflytande
den haft på mig. Under dessa uppväxtår var jag,
som till det yttre föreföll så öppen, meddelsam
och livlig – vilket jag väl också av naturen i
grund och botten var – i verkligheten inte så litet
på min vakt, exklusiv och, som fru Heiberg skulle
ha sagt, »skjult». Sålunda fanns t. ex. ingen som
ens anade existensen av dessa för mig själv så
viktiga dagböcker, vilka nog efter hand fingo något
mera ansenligt format men aldrig blevo större
än en förnämligare, väl inbunden glosbok och
alltid med lätthet kunde förvaras i skrinet. Inte
därför att jag skämdes för min oemotståndliga
lust att skriva, det gjorde jag inte, och ännu
mindre därför att jag fann något romantiskt
hemlighetsfullt i mitt förfaringssätt – vilket jag
kanske gjort, om jag befattat mig med andras
känslor och tankar – nej, jag ville bara inte
att någon skulle fråga mig om vad jag skrev,
och jag ville i denna intima angelägenhet ha
»fria händer». Under den 24 april 1878 står t. ex.:
»Om en liten flicka började moralisera – vad
skulle man då säga? Man skulle helt enkelt

skratta åt mig och be mig gå min väg och jag
skulle känna mig ledsen, förödmjukad och för­
argad.» Detta stod klart för mig, och på samma
sida förklarar jag min förbehållsamhet genom att
hänvisa till min »stolthet», som tidigt blev en
medveten egenskap hos mig. »Men besynnerligt
nog» – skriver jag vidare – »är jag inte be­
drövad över att vara stolt, jag är tvärtom glad
över att vara det.» Jag ser, att jag här redan
dunkelt kommit under fund med, att jag i denna
egenskap, som jag ofta hört omtalas som ett fel,
har funnit mitt bästa vapen och att det för fram­
tiden gäller att hålla det blankt.
Fastän jag, som var angelägen om att följa
»ädla» förebilder, nog för det mesta gjorde mitt
bästa att undvika självrättfärdighet, övermod
och klandersjuka, var jag säkert inte i stånd
att hålla dessa den fariseiska tidiga ungdomens
arvfiender från livet, och att min far, som sällan
gav förebråelser, en gång allvarligt sade till
mig: »Du är ett begåvat barn – du skulle inte
vara hård», träffade mig så djupt, att jag på
flera sidor är alldeles utom mig av förtvivlan
och ånger. Men dylika stämningar – som aldrig
glömdes – gåvo dock jämförelsevis snart
vika för förnyad självförtröstan och min natur­
liga muntra glättighet. Nog kunde jag ofta tycka,

att jag hade en svart själ, men – hur det var
– så vitnade den tämligen fort till igen.
Böckerna, som jag ömsevis kritiserade och be­
undrade (mest det sista,) voro oändligt varie­
rande. Miss Alcotts ungdomsböcker spelade en
stor roll för mig, voro ett slags bibel, ett slags
ledtråd för mitt uppförande, och familjen March
tillhörde under denna tid mitt allra närmaste
andliga umgänge. I strid mot detta varma
Ny-England-svärmeri stod alltid mitt tidigt vak­
nade historiska intresse för vårt eget Europas
adertonde århundrade – så olikt miss Alcotts
puritanska värld som väl möjligt! På detta om­
råde kände jag mig emellertid långt mera böjd
för kritik än när det gällde mina amerikanska
vänner, som jag under flera år omfattade med
nästan blind beundran. Ett arbete, som heter
»Gustav III och hans omgivning» (förf. nämnes
icke i min bok), behandlar jag sålunda ganska
nedlåtande och skriver (29 april 1878): »För­
fattarinnan har väl försökt, så gott hon förmått,
skildra den store Gustav och hans tjusande, lätt­
sinniga hov, men man kan inte begära, att hon
bättre än någon annan skall kunna beskriva det
obeskrivliga. Jag tror inte, att någon kan be­
skriva det gustavianska tidevarvet utan att ha
levat i detsamma.» Punkt och slut, ord och inga
visor! Hur i all världen skulle den stränga

Mathilda Kruse vid tretton år ha bedömt
Mathilda Mallings små försök i den vägen? Det
lönar sig inte att försöka peka på, att samma
oblidkeliga realist, som inte ville tilltro en
stackars skribent förmågan att skildra annat
än precis det hon sett med egna ögon, för
hela två år sedan, sommaren 1876, bokstav­
ligen legat i stoftet för Sylvias Magdalena
Rudenschiöld och Gustav Mauritz Armfelt.
Några dar efteråt, den 1 maj, bryr jag mig
varken om »den store Gustav» eller det miss­
lyckade försöket (som jag t. o. m. funnit »tra­
giskt») att skildra honom och är bara upptagen
av den första späda grönskan, Lundagård,
studenterna och studentsången. Jag minns ännu
den klara vårdagen och ser mig gå där arm
i arm med två av mina närmaste kamrater på
väg från Kraftstorget upp till Biskopsgården vid
Helgonabacken. Framför oss hade vi student­
sångarna, som för första gången det året, så­
som brukligt var första maj, buro sina vita
mössor, och på motsatta trottoaren kan jag
ännu skymta min mor med min lilla fem­
åriga syster i ljusrutig klänning. »Jag ser
också», står det i boken, »många fröknar
och jungfrur och herrar och gesäller», men de
och vi alla äro ju blott obetydliga statister vid
universitetets traditionella förstamajfirning. Jag

lägger märke till biskop Vilhelm Flensburg uppe
på balkongen, men inte heller han kan fördunkla
vitmössorna nedanför. »Högt över alla», säger jag
glad, »stråla hjältarna på första maj: studen­
terna.»
Nu förekommer i dagboken ett ledsamt roman­
tiskt intermezzo i skolan, som dock på intet vis
direkt rörde mig, men däremot i allra högsta
grad »vår klass». Hos de skyldiga framkallade
denna episod mycken gråt och tandagnisslan
ävensom de förfärligaste scener med mamsell
Lina, som med rätta kände sig skandaliserad och
som minsann inte lade fingrarna emellan. Jag var
en av de få privilegierade, som kände mig grund­
ligt invigd i saken, och det kan inte nekas, att jag
i medvetandet om min egen ofelbarhet och ytter­
liga exemplariskhet firar riktiga orgier av farise­
ism. »Jag skulle aldrig ha fått en sådan tanke i
mitt huvud!» står där. På hela två sidor kritise­
rar jag syndarna, tvättar dygdigt mina händer
och ger uttryck för den vackraste, mest upp­
höjda pliktkänsla. Trots alla mina strävanden
att i så stor utsträckning som möjligt tillägna
mig det adertonde århundradet, hade jag ännu
inte träffat på William Pitt, som en gång skulle
bli min synnerligen gode vän: hade jag det
gjort, hade jag kanske också hört honom säga
det lilla enstavelsesord, han och hans syskon

funnit på och därmed riktat engelska språket,
mitt dåvarande älsklingsspråk: »a prig».
Den 14 maj framskymtar ännu majstämningen,
och så gott jag kan söker jag beskriva studen­
ternas majkarneval: »så gott jag kan» – ty
jag såg just inte mycket av härligheten! Emel­
lertid tycks det ha varit en ovanligt vacker och
mild vår det året, och bara det var ju roligt.
Strax efteråt, mitt under brådaste terminsav­
slutningen, har jag fått tag i och intresserar
mig livligt för problemet Louise de la Vallière.
Det ger mig inte så litet att fundera på, och jag
»bekänner», att jag »aldrig trodde att en fallen
kvinna skulle kunna upprättas», men den här
boken (vad det nu kan ha varit för en, ty
enligt min dåvarande vana anger jag varken
titel eller författarnamn) tycks grundligt ha om­
störtat mina teorier i den vägen. Nu kan jag
inte minnas, att jag ett ögonblick förut tänkt
över upprättelsen av en fallen kvinna – och
det hade jag antagligen inte heller – men
hade förstås intryck av, att världen i allmänhet
i dylika saker var ytterst obarmhärtig och endast
då och då gjorde ett och annat undantag. Min
nuvarande hjältinna är utan tvivel värdig att
utgöra ett sådant. Därför är jag förstående och
förlåtande, när det gäller henne, fastän jag
alltjämt »föraktar hennes svaghet». Denna sista

tids händelser, intermezzot i skolan och Louise
de la Vallière, ha bidragit att öppna mina ögon
och ge mig nu anledning till åtskilliga reflexio­
ner över kärlekens väsen. För min del betonar
jag, att jag uppfattar den »som den högsta akt­
ning, beundran och hängivenhet, en känsla som
är förädlande och förbättrande» – mina prin­
ciper äro sådana som de böra vara, det är jag
säker på: varken flirtiga skolflickor eller fran­
ska hovdamer, inte ens med Louise de la Vallière
i spetsen, skola någonsin kunna rubba dem.
Något senare, under sommarferien, läser jag
något av fru Carlén och »kan inte säga, att jag
tycker om tendensen» i »Ett rykte». »En nyck­
full kvinna» är däremot »hemskt rolig» – det
minns jag, utan att jag formligen behöver skriva
upp det, fastän jag nog samvetsgrant går ige­
nom den boken också och inte sparar på kritik.
Resultatet blir, att jag till slut är »glad över att
varken vara skön eller rik», i det jag då klen­
modigt fruktar att ej alltid segerrikt kunna be­
kämpa världens frestelser. Senare hänsyftar jag
åter på denna känsla, då jag skriver, att jag
hoppas, att »min bättre natur skall krossa allt
dylikt».
Den 8 juli har någon, antagligen en äldre
person, klandrat min »lättja» under skolferien,
som även detta år inte tillbragtes i hemmet utan

hos släktingar i norra Skåne, och jag är ytter­
ligt upprörd däröver, full av bitterhet och pessi­
mism. Vid detta tillfälle framträder också den
vaknande åttitalskvinnans indignation över att
»behöva fängsla sin själ inom bandet av gamla
plägseder och bruk, endast därför att tusen andra
generationer av kvinnor ha gjort det». På den
tiden skrev jag kvinna med »q», och »tusen gene­
rationer» av dessa stackars varelser betecknade
blott en föraktlig bagatell! Men jag kan inte
underkasta sig detta o. s. v., o. s. v. Jag tänker
med vemod på »Rosas onkel» (i miss Alcotts
bok) och önskar brinnande, att jag vore släkt
med honom. Vem det är, som klandrat mig,
kallat mig »okunnig, onyttig och illa uppfostrad»,
kan jag nu blott gissa mig till (namn nämnas
blott mycket sällan i dagboken: själv vet jag
ju, vem som menas, och andra skriver jag
inte för). Ännu den 10 juli gå dyningar i mitt
sinne, fastän jag bara ironiskt skriver tre linjer:
»Man plägar ju säga, att barndomen och ung­
domen är den lyckligaste åldern!» Härefter två
rader vältaliga prickar.
Att jag då och då förtjänade reprimander,
betvivlar jag inte alls, men de ovannämnda
adjektiven voro onekligen illa valda. Ett barn,
som så noga sökte kontrollera sina tankar och
känslor, som var så angeläget om »det ädla»

och »det rätta» (vilket av dagboken tydligt fram­
går) och så ytterligt ängsligt för att göra sina för­
äldrar sorg, kunde inte vara så »illa uppfostrat».
»Okunnig» var jag heller inte precis – tvärtom
häpnar jag på det angenämaste, när jag nu ser,
hur många spridda kunskaper, jag på ett par år
hunnit förvärva mig. »Onyttig?» Jag vet inte. Det
kommer väl an på, vad man därmed menar. Vid
den åldern arbetade jag nu närmast för att en
gång i framtiden kunna göra mina kunska­
per fruktbringande och på så sätt bli »nyttig».
Men antagligen föreföll jag ofta lat och tvivlar
inte på, att många fjortonåringar voro långt mera
dugliga än jag var. Likväl hade man säkert med
mera skäl kunnat göra mig andra förebråelser
än denna, som smakade av gnatighet och nästan
personlig ovilja. Jag förtjänade t. ex. många på­
minnelser för min böjelse att med alla slags
drömmerier och fantasier ersätta livets verkliga
förhållanden, och för min farliga benägenhet för
att så länge det möjligen lät sig göra låta »fem
vara jämnt» – som jag sade. Jag var på en gång
oförsiktig och mycket ömtålig – fordrade, att
alla skulle förstå detta, och kunde ofta »inte
begripa», att andra inte såg en sak precis på
samma sätt som jag såg den. Jag var envis
och långsint, hade svårt att förlåta (vilket gunås
även bevisas av denna parentes!). Och dock upp­

gav jag på alla de »sedlar», varpå man i min
barndom under lek skrev upp sina favoritdygder,
älsklingsfärger, älsklingsromaner o. s. v.: ädel­
mod, generositet, som den egenskap, jag
för min del högst beundrade. Jag kunde be­
undra – rentav gå upp i beundran och entu­
siasm, tills jag nästan inte visste till mig –
men bottnade dessa känslor i verkligt ädel­
mod? Det tror jag knappt.
Att jag nu tog mig det ovannämnda kland­
rande utlåtandet så nära, att jag lät det för­
störa flera dar för mig, måste ha berott på
särskilda omständigheter, ty i regeln var jag inte
så särskilt känslig för främmandes omdömen. Det
var jag egentligen inte och tror icke, att jag
någonsin i högre grad har varit det. Bifall var
mig förstås dyrbart, förfärligt dyrbart, när
det kom från »rätta» hållet, och tadel tog jag
mig också nära (ibland: det kom mycket an
på, vem det var som tadlade mig), men kände
jag, att ett omdöme om mig var oriktigt
eller orättvist, kunde jag mycket väl resonera
med mig själv, tills det föreföll mig nästan lik­
giltigt. I dylika fall varken sökte eller gav jag
vidkommande s. k. »förklaringar», vilka – som
även ofta framgår av dagboken – alltid voro
mig emot. Jag stängde dörren om mig själv
och låtsade om ingenting, kände en viss dyster

njutning av att kunna göra så. »Låt dem tro!»
blev ett stående uttryck, och ännu många, många
år efteråt använde jag just dessa ord gentemot
min gode vän och kusin John Kruse, då han på
det innerligaste bad mig söka rätta ett miss­
förstånd eller rättare en fiktion, ty skvallret
var – som skvaller i allmänhet – fullkomligt
uppdiktat, som skadade mig gentemot utanför­
stående. »Låt dem tro!» Övermodigt sagt
och tänkt. Men från den fasta borg jag ägde i
det orubbliga förtroende mina närmaste alltid
skänkte mig, undervärderade jag – och har nog
för det mesta hela livet igenom fortfarit att göra
det – betydelsen av den uppfattning »främ­
mande» möjligen felaktigt kunde ha om mig. Hur
mycket jag förlorat på denna min intransigens,
min svåråtkomlighet kan jag inte bedöma –
säkert är det oändligt mycket. Men något
har jag dock vunnit därpå, det vågar
jag, trots allt, hävda.
Oaktat den ofta envist stängda dörren mellan
mig själv och andra var jag allt annat än misan­
tropiskt anlagd. Tvärtom – jag tyckte om män­
niskor, och om de också ville tycka om mig
(men i detta fall kunde de göra som de ville!)
så var det förtjusande roligt. När det bara var
de rätta, som tyckte om en – jag vet inte,
hur jag skall förklara det! Annars kunde det

vara detsamma. Misantrop var jag rakt inte och
enligt syskons och dåvarande kamraters sam­
fällda vittnesbörd var jag under uppväxten en
liten vänlig flicka, gladlynt, välvillig och god­
sint – kunde vara trotsig, men var lika ofta,
om inte oftare, undfallande. När något intresse­
rade mig, blev jag passionerad för det och kunde
inte släppa det ur mina tankar. Jag blev lätt
uppspelt och var ofta yr. Mycket troligt, att
jag emellanåt tyckte om att retas och föreföll
lite näbbig – ville gärna ha sista ordet och
var sällan svarslös. Men mot äldre personer
var jag alltid artig och hövlig (som dåförtiden
fordrades), om än förbehållsam emot dem – långt
mera förbehållsam än jag behövde vara. När
jag talade med dem, var jag inte helt säker på
mig själv: »äldre människor» tycktes mig till­
höra en helt annan kategori än jag själv och
mina jämnåriga. Jag gjorde ingen vidare skill­
nad på dem individuellt, tänkte mig alltid, att de
med en viss ålder också oundvikligen skulle kom­
ma i åtnjutande av vissa bestämda egenskaper:
såsom stadighet, klokhet, förnöjsamhet, lugn o. s. v.
En stor del av den litteratur jag läste styrkte
mig i denna uppfattning: damer med grått hår,
spetsmössa och svarta sidenklänningar sutto i
länstolar och stickade, broderade och småpra­
tade, lyckliga och nöjda med denna tillvaro. Till­

kämpad resignation kom inte ens i fråga –
sådant föll vackert av sig självt! Jag trodde –
i min dårskap trodde jag – att de som »lämnat
ungdomen bakom sig», också upphört att in­
tressera sig för det, som hörde ungdomen till
– ja, för all annan ungdom än precis för deras
egna barn och barnbarn. Jag skulle själv bli
gammal, innan jag riktigt förstod, hur nöd­
vändig ungdomen, som är samtidens lungor
och hjärta, är för de gamla, vilken makt den
äger över dem och hur gränslöst beroende de
äro av den.



III. 














Jag fortsätter min ferieläsning och är den 15
augusti starkt upptagen av en engelsk roman, som
i översättning (originalet känner jag inte till).
heter »Den gode ängeln». Enligt min vana böjer
jag mig i stoftet för all denna »ädelhet» och
är i synnerhet imponerad av en »författare och
diplomat», som heter Percy. Och med mina av
historiens framställning av Metternich och kon­
sorter alldeles förgiftade föreställningar om corps
diplomatique, utbrister jag: »Inte kunde jag före­
ställa mig, att en diplomat skulle kunna vara
lik honom!» Lyckligtvis har jag senare i livet
träffat mycket hyggliga diplomater, men om de
kunnat mäta sig med denna beundrade Percy
vet jag inte. Som vanligt har jag ytterligt svårt
att skilja mig från de uppdiktade personer, vilka
under några dagar utgöra mitt umgänge och
min värld. Jag antecknar omsorgsfullt deras
namn och söker efter förmåga karakterisera dem
– till slut nekar jag rentav att anse dem för
romanfigurer (mycket heroiskt av mig, ty, efter
allt jag nu kan se, voro de fullblodsromanhjältar
och romanhjältinnor, utan ringaste rot i någon

av mig hittills känd miljö) och väntar sangviniskt
»att återfinna dem någon gång på min vandring
genom livet».
Dagen efteråt är jag allt annat än sangvinisk, i
det jag »efter att redan ha försökt mig i alla genres»
– som det heter i boken – kommit till det resulta­
tet, att jag själv i författarväg inte duger till något
vidare. Dock sätter jag mig på mina höga hästar
gentemot en skolkamrat, som också har litte­
rära aspirationer och »skriver romaner på två delar
– var del innehållande två sidor!» inte heller
vill jag vara med om »att lemlästa Sigurds och
Brynhildas saga» (vilket samma flicka tyckes ha
gjort sig skyldig till), i det jag uttalar som min
mening, att dessa sägner »ta sig bäst ut i sin
ursprungliga enkelhet utan något slags tillägg
och tillgjordheter. Nya ämnen kan man ju gärna
finna på och dumma sig med dem – men de
gamla kunna få vara i fred!»
Min bittra pessimism antar efter hand de för­
färligaste dimensioner: Jag vet »att de flesta
människor påstå, att jag inte har något hjärta»
och att jag »är hård, därför att jag inte gråter
och beskärmar mig» – något jag i min upp­
växt hade svårt för. Omedelbara orsaken till
detta utbrott kan jag nu inte minnas – men jag
antar, att om jag i stället för »människor» läste
»skolflickor», läste jag nog rätt. På nästa sida

medger jag min »hårdhet» – proklamerar den
rentav med en viss stolthet och tillägger, att
om folk »vilja tycka om mig, måste de tycka om
mina fel också, för jag kan inte böja dem eller
bli av med dem». Att detta kommer omedelbart
efter »Den gode ängeln» och det välgörande in­
tryck av efterföljansvärd ädelhet, diplomaten
givit mig, är ledsamt, men jag kan inte hjälpa
det. Dagen efter (17 augusti) har jag emellertid
förbättrat mig och beslutar att avskriva »några av
Helens brev till John». – »Kanske skall det göra
mig gott att se därpå någon gång.» (Här följa
breven.) Flera år efteråt, då jag satt och blädd­
rade i detta häfte av dagboken, kom jag – utan
att strax se att dessa aktstycken voro citat –
att titta på dem och kunde inte begripa, att
jag någonsin kunnat skriva något så olikt mig
själv! Jag predikade nog – jag också – nästa
uppteckning gäller t. ex. de s. k. »läsarna» och
deras förhållande till kristendomen – men jag
predikade på ett annat vis.
I september tar livets realitet ut sin rätt och
jag sysselsätter mig bekymrat med väderleken
i Skåne: »Regnet öser ned i strömmar, stormen
tjuter hemskt – det är hälften vemod, hälften
vildhet. Där ute på gatan sveper vandraren
kappan tätare omkring sig och skyndar hem
till det ljusa, glada och varma hemmet.» Person­

ligen föredrar jag emellertid »stormen», och här
kommer en längre lyrisk tirad till Napoleon och
Karl XII och historiens stora män i allmänhet. Jag
undantager uttryckligen Ludvig XIV, som jag
inte tycker om (möjligen är det min gamla
faible för Louise de la Vallière, som i detta
fallet påverkar mig) och uttalar, att det bara är
»det stora och det ädla som är värt att leva
på jorden – allt annat är förgängligt». Le roi
Soleil bländade mig nog – både då och senare
– men han var mig aldrig »ädel» nog.
Ett par dagar efteråt är jag eld och lågor,
ett yrväder av tårar och förtvivlan, därför att
någon i skolan kallat mig »falsk» – vilket tro­
ligen också var ytterligt orättvist. Jag kunde
vara slarvig, trotsig, ha »många fel» – som jag
också (tyvärr med en viss egenrättfärdighet) be­
känner, men för all slags osanning hade alla vi
barn insupit en så djup ovilja, att jag behövde
bli mycket äldre än tretton-fjorton år och långt
mera världsligt tolerant än jag då var, innan
jag kunde se genom fingrarna med något i den
vägen. Samma lärare – annars mycket omtyckt
– gör sig ett par dagar senare skyldig till att
säga att »en flicka knappt kan sägas äga någon
karaktär, förrän hon är åtminstone aderton år».
Kan man tänka sig större blindhet och fördoms­
fullhet? – Också är jag djupt upprörd – som

jag minns att kamraterna även voro – och ut­
talar i boken min orubbliga övertygelse om, att
»flertalet kvinnor redan före denna tid ha täm­
ligen fast och utbildad karaktär». Naturligtvis
är jag övertygad om, att jag själv har det,
men »finner det inte värt att ingå i några reflexio­
ner så sent på aftonen».
Efter detta vanvördiga och oförstående ut­
talande växte klassens sårade självkänsla, och
den 13 oktober ha jag och tre eller fyra andra
av kamraterna bildat »ett förbund till be­
främjande av kvinnans rättigheter
och skyldigheter». »Vi ha lovat», står
där allvarligt i dagboken, »att troget sträva
och arbeta för kvinnans emancipation.» Åttitals­
andan håller på att vakna mitt i skötet av den
intet anande alma mater – den oåtkomliga,
förnämt konservativa Academia Carolina con­
ciliatrix!
Vi fyra tretton-fjortonåringar »lova att inviga
hela vårt liv åt detta mål: kvinnans förbättrade
ställning i samhället».
Kunde man ge ett mera dräpande svar på in­
sinuationen att vi inte på ännu fem år kunde
göra anspråk på »karaktär»? Tyvärr är jag själv
lite skeptisk i fråga om min förmåga att hålla mig
till det epokgörande programmet, och lite längre
nere på sidan kan jag inte låta bli att »undra», om

vi nu också äro i stånd att »hålla vad vi i ett
ögonblick av entusiasm lovat». – För egen räk­
ning tar jag också vissa förbehåll, jag »vill inte
bli en sådan där otrevligt emanciperad kvinna»
– jag vill bara bli »stark, fri och modig och
självständig». Och här – som första konse­
kvensen av det högtidliga löftet – anmäler sig
på fullt allvar den stora frågan: »Vad skall
jag bli?» En mycket viktig fråga, som senare
ihärdigt förföljer mig och mot slutet av veckan
– den 18 oktober – under precis samma form
kommer igen i dagboken: »Vad skall jag bli?
Låt mig nu riktigt tänka efter – vad skall jag
egentligen bli?» – Det gör mig ännu vemodig
att läsa, med vilket allvar och snusförnuft jag
i min oerfarenhet, med en känsla av hjälplöshet
och beroende av andra, överväger denna ange­
lägenhet. Jag fruktar för en framtid av bekym­
mer och mödor och framför allt att »bli nöd­
sakad att vistas på denna lilla plätt av den
stora jorden». Härmed menar jag antagligen min
fädernebygd Skåne – ett kärt land – men
inte stort nog för mig och mina emancipations­
strävanden. Sedan denna tanke en gång blivit
väckt, är jag full av bekymmer för mig själv
och kan i min barnslighet inte skönja någon an­
nan hjälp än att jag – liksom Rosa Campbell i
miss Alcotts beundrade bok – måtte möta en

god och klok onkel Alec, som riktigt är kapabel
att ta sig av mig och hjälpa mig till rätta med
min uppfostran och med min framtid, som plöts­
ligt blivit en sådan börda för mig.
Några dar senare reflekterar jag över, att
någon tycks ha kallat mig »ytlig och fåfäng»,
och tillskriver det – skarpsinnigt nog, såvitt
jag nu kan bedöma saken – min alltför stora
livlighet, som ofta förledde mig till oförsiktiga
och övermodiga yttranden. Strax efteråt skriver
jag:
»Det är verkligen bra förargligt – det kan väl
ingen neka! – att när man skall visa sig rik­
tigt stött: att man då faller i skratt. Det för­
stör ju alldeles effekten och förstör allt det
sublima i ens uppträdande.» Jag fortfar att
skämta över mig själv, som »satt mig i posityr
med en min av ädel värdighet och förolämpat
majestät», men plötsligt möter min motståndares
glada ögon och »brister ut i skratt».
Nu kommer beskrivningen på en av mina
mycket sällsynta, varmt efterlängtade och sam­
vetsgrant njutna teaterkvällar, då en eller
annan »trupp» – Elfforss’ eller Selanders eller
Keys eller vad de nu hette, besökte Lund och
gav föreställningar på »Föreningen». I hela mitt
liv, så länge min hälsa tillät mig att besöka
teatern, har jag tyckt att detta nöje var något

av det mest förtjusande, och nu i detta ögon­
blick – här vid skrivbordet med de snöhöljda
taken framför mig – drar en rad ljusa teater­
minnen förbi mig.
Första gången scenens härligheter uppen­
barades för mig var den sommaren vi lågo och
badade i Hälsingborg år 1870. Jag var sex år
och ansågs mogen att följa med far och mor
på teatern och se »Abekatten», som spelades av
en resande dansk trupp. Med vilken andakt jag
beträdde »Ladan», som den gamla, i yttre av­
seende föga imponerande teaterbyggnaden popu­
lärt kallades, kan omöjligen beskrivas, fastän
jag – t. o. m. jag – hade tänkt mig den mera
gentil! Men det gjorde ingenting – det var
i alla fall teatern – något noch nie da ge­
wesenes, något, som min två år yngre syster
inte ännu ansågs värdig att ens beträda. Och
jag satte mig andäktigt till rätta med mina små
händer i kors, med öppna ögon och öron, be­
redd på, att nu skulle där hända något. Men
när så ridån gick upp och personerna »kommo in»
och »gingo ut» och pratade och skrattade i ett
strålande ljussken, medan vi andra sutto i mörker
– då var det slut med andakten och de kors­
lagda händerna. Ända från början tog jag den
mest passionerade del i allt som hände på scenen,
och då jag fullkomligt saknade ett stadsbarns

träning och aldrig varit van lägga band på min
livlighet, som hemma på landet, där vi hade
stor plats, inte generade någon, antog mitt in­
tresse efter hand sådana dimensioner, att jag,
som någon sade, höll på att »välta ladan». Vi
sutto i en loge – hela publiken kunde se, vem
orostifterskan var – och från flera håll upp­
manades min far vasst att försöka »hålla styr på
flickan». Med möda kunde mina föräldrar hindra
mig från att direkt lägga mig i de spelandes an­
gelägenheter inne på scenen – jag brann av
begär att få råda dem, att få berätta för de
övriga uppträdande, att jag visste, att den unge
mannen, som var »förste Elsker», satt på en
stol utanför dörren och att vem som helst kunde
finna honom där. Bannor och föreställningar
hjälpte inte – jag gick hem i ett rus av be­
geistring och beslöt att hädanefter skulle jag
också ägna mig åt att »spela komedi».
Intresset höll i sig, och när jag ett par år
efteråt hunnit sätta mig in i de flesta av de
operalibretter och »komedier», som brukade ligga
på den översta hyllan i min fars bokskåp, be­
slöt jag mig för en representation av »Orfeus i
underjorden». Det var andra akten, scenerna i
Olympen, som i så hög grad tilltalade mig. Hur
»molnen» skulle kunna åstadkommas, funderade
jag allvarligt över, men tänkte mig, att vi kunde

spela stycket – jag och mina syskon och kusi­
ner – en dag ute på en av de stora gräs­
planerna, när det luftades sängkläder. I mina
tankar utdelade jag redan förtröstansfullt rol­
lerna och i min lilla syster Sigrid hade jag en
trofast och okritisk anhängare. Hon var inte
mera än fyra år och kände sig betagen av ut­
sikten att få räknas bland »de stora». – Nu är
mitt roligaste minne av hela affären, som annars
inte fick annan skådeplats än mitt huvud, bil­
den av henne, som på den soliga gården, där
jag satt på stentrappan och grubblade över mina
svårigheter, kom fram till mig med blommor i
förklädet och en liten bok i handen. Det var
hennes »Notes»-bok, som hon (därför att det
som sagt var en så lätt åtkomlig present och
alltid fanns på lager hos »handlarens») vid
något högtidligt tillfälle hade fått, långt innan
hon kunde skriva. Nu kom hon till mig med den
och satte sig bredvid mig på trappan. »Du som
kan skriva» – sade hon ödmjukt – »vill du
skriva i den, att vi ska spela »Orfeus i under­
jorden» och att jag skall vara sömnens gud, som
heter Morfeus och gå och strö vallmor över
gudarna, som sover. Men det ska bara vara
tusenskönor.»
Vi hade inga vallmor i vår trädgård och, när
det kom till stycket, heller inga andra nödvän­

diga rekvisita – föreställningen måste upp­
givas! Men jag kunde länge de Offenbachska
kupletterna utantill – utan att ha vidare begrepp
om eller ens tänka stort över, vad de handlade
om. Det var roligt bara att få säga Juno och
Jupiter, Diana och Minerva. Namnen hade nog
ursprungligen bestämt mitt val av stycket. Sedan
önskade jag länge få se det uppfört, men fick
aldrig i livet min önskan uppfylld.
Först när vi flyttade ned på slätten fick
jag tillfälle återse scenen, som sedan den oför­
gätliga kvällen i Hälsingborg alltjämt hägrat för
mitt minne. Thackeray frågade en gång en av
sina bekanta: »Tycker ni om teatern?», och denne
svarade – som en förståndig människa brukar
svara: »En bra pjäs, väl spelad är alltid roligt
att se.» – »Ni förstår inte, vad jag menar»,
sade Thackeray, »tycker ni om teatern?»
– Hade han frågat mig, skulle jag ögonblickligen
begripit honom och av hela mitt hjärta svarat
ja. Det som i så hög grad fängslade och be­
dårade mig var just »teatern». Om August
Lindberg, som man snart började svärma för,
spelade »Hamlet» eller den obekanta danska
truppen, som man knappt förstod, spelade »Abe­
katten», gjorde egentligen inte stor skillnad. I
och med detsamma man kom fram till sin plats
i den skumma salongen, och genast möttes av

stämningen, som från den ännu sänkta ridån
strömmade ut emot en, så var man med det­
samma mottaglig för ... ja för vad som helst,
som i ögonblicket bjöds en. När jag läste en
bok, kände jag mig upplagd att kritisera (i alla
fall dagen efter kände jag mig ofta hågad
för det), men på teatern behärskades jag mot­
ståndslöst av den rådande atmosfären. Jag tän­
ker ofta på, att hade jag senare i livet haft
en publik, som liknade mig själv, hade både
»Fru Leonora» och mina andra mer eller mindre
misslyckade teaterpjäser säkert gjort stormande
lycka. På den tiden anade jag inte själv, hur
ovärderlig jag var, men nu vet jag förstås, att
en sådan publik, som jag representerade, natur­
ligtvis inte kan uppvägas med guld. Ännu under
skolåren i Stockholm, då jag lärt att någorlunda
behärska min entusiasm, var den i stånd att
smitta en halv bänk. Jag sitter där och väntar:
ridån går långsamt upp – på scenen står Olga
Björkegren i ett atlasliv, som sitter som ett glän­
sande pansar omkring henne – hon står rak
och stryker långsamt ett par långa svarta hand­
skar högt upp över armbågarna. Hon vänder
ståtligt på huvudet och talar till markisen, som
står bakom henne och är Gustav Fredrikson ...
Vad frågade jag efter »stycket»? Eller efter hur
det spelades? (Naturligtvis spelades det »bra»,

men det hör inte hit!) – Hon var där, han
var där – jag var där – kontakten mellan
oss tre kom ögonblickligen till stånd och gjorde
genast teatern till en värld för sig, helt och
hållet isolerad från den övriga – så länge för­
trollningen räckte ...
Referatet av den minnesvärda teaterkvällen
den 20 november 1878 inledes på följande sätt:
»Jag har haft mycket, mycket roligt i afton,
jag har varit på teatern och sett ’Ludvig XIV
och kardinal Mazarin’ – konungen var utmärkt.
Med lite fantasi kunde man genast föreställa
sig honom som den, vilken med sitt överlägsna
snille skulle behärska Europa ...» Jag var alltid
styv i min Pallin, både den »store» och den
»lille», och på fritimmarna läste jag Held och
Corvin, så nog kunde jag från historisk syn­
punkt bedöma karaktärerna alltid!
Men den »utmärkte» Ludvig XIV, som jag
ännu tydligt minns i ett par korta svarta sam­
metsbyxor, allongeperuk och vita plymer be­
hövde bara visa sig, för att den fördom, jag
hittills med anledning av hans uppförande mot
Louise de la Vallière hyst emot honom, strax
skulle blekna och försvinna. »Anne d’Autriche
(fortsätter jag kritiken i dagboken) var för bra
för att vara denna svaga drottning. Maria spe­
lade bra och med känsla – också hade hon

en ädel roll att fylla. Att vara en konungs goda
ängel, hur skönt borde det inte vara!» Därefter
kommer jag till själva Mazarin, vilken jag karak­
teriserar som »statsman, utan tanke för sin
konungs och sin systerdotters lycka». »Det är
storhet (medger jag), men en ryslig storhet.»
Och jag gläder mig uppriktigt över att ha fått
»en liten inblick i kabinettspolitiken och intri­
gerna». Jag har senare fått andra tankar om
Maria Mancini och hennes änglaaktighet, men
nu ser jag henne som jag då såg henne: i vit,
lite uppuffad mollklänning med korkskruvslockar
vid öronen och med tårar i ögonen.
Jag lät inte på något sätt blända mig – där­
till hade jag verkligen redan alltför mycket be­
grepp om »kabinettspolitiken och intrigerna» –
men under de närmaste dagarna förföljes jag
ovillkorligen av skuggan av Mazarins »rysliga
storhet» och reflekterar över, »vilken hög och
härlig känsla det skulle vara att få lov att leda
rikens och nationers öden». Att jag personligen
inte hade ringaste utsikt till en sådan karriär,
gör mig ännu den 7 december – nästan fjorton
dar efter den berusande Mazarinkvällen – rätt
missmodig och bekymrad. Jag förutser hos mig
själv »ålderdom, knarrighet och ett förtorkat
hjärta», därför att jag ingen utväg ser »att dra

någon nytta av min ungdom eller tillfredsställa
min ärelystnad».
Nu undrar jag, när jag sitter och läser sådant,
var min här så ofta omskrivna ärelystnad,
som jag i tonåren gjorde så mycken affär av
– var i all världen den tog vägen? Senare i
livet var den som försvunnen. Ty jag tror nästan
jag törs säga, att jag hela mitt liv igenom gjort
ovanligt litet för att göra mig bemärkt, och de
små chanser, jag i den vägen då och då har
haft, har jag mestadels låtit ligga obegagnade.
Framstående bekantskaper har jag aldrig sökt
och tidningarna har jag inte besvärat: det finns
inte på hela jorden ett enda redaktionskontor,
dit jag någonsin personligen hittat vägen. Min
bekantskapskrets – med undantag av den ung­
dom, jag genom mina barn kommit i beröring
med och som nu nästan mera intresserar mig
än mina egna samtida – är ungefär precis den­
samma nu som för tretti-fyrtio år sedan. Tröghet?
– Jag vet inte: jag är inte annars trög. En
gammal tant sade till mig i Stockholm: »Du
har konversationsförmåga, du har lätt för att
intressera andra, du hälsar bra och vänligt.»
Efter vilka enkla premisser hon djärvt vågade
sig på den ståtliga konklusionen: »Du kunde
bli en världsdam!» – Behöver jag säga, att jag
i andanom genast såg mig själv som en ny

Julie de l’Espinasse? Hade denna välvilliga, lite
romantiska tant följt min bana, är jag rädd för
att hon blivit bra besviken. Aldrig – aldrig
någonsin har jag haft den svagaste tendens att
söka starta en »salong», inte ens en av de mest
anspråkslösa dimensioner. Och i stället för att
á la Maria Mancini »leda kungar» (som heller
inte just kommo och erbjödo sig vilja profitera
av min högre ledning) har jag måst använda
min lilla diplomatiska förmåga att hålla tjänst­
flickor i humör, i en trakt, där det var ovanligt
svårt att få några.
Men – och här finnes kanske ett slags remi­
niscens från de tidiga drömmarnas värld! –
jag fann en gång nöje i att sysselsätta mig med
en halvt suverän ung flicka: Elizabetha, Nor­
thumbriæ Comitum filia – och senare gjorde
jag mig möda att söka följa svängningarna i den
högst suveräna Maria Stuarts politik, dikterad
av hennes djupt kvinnliga gemyt. Ersättning för
mitt eget tidiga intresse för »kabinettspolitiken
och intrigerna»? – Vad vet jag! I alla fall var
det en ytterst anspråkslös och beskedlig ersätt­
ning. Det är ju möjligt, att jag i mitt skriveri
har funnit åtskilliga andra ventiler för de aspi­
rationer, jag så naivt under min tidigaste ung­
dom direkt gav luft åt. Namnet Napoleon spö­
kar redan tidigt i de små dagböckerna – det

fick under en tid mycken makt över mig och
jag kände behov att föreställa mig en »Förste
konsulns fylgja» – som jag kallade Edmée de
la Feuillade. Förmodligen har jag sedan min
tidigaste barndom ägt ett hinterland, befolkat
med många sådana figurer, och det behövdes
ofta blott klangen av ett namn för att murarna
skulle falla – liksom Jerikos murar för en trum­
petstöt.
Mazarin och Maria Mancini voro min sista
rolighet under år 1878. Med dem slutar den lilla
pappinbundna bruna dagboken för detta mitt
fjortonde år.








 IV.














År 1879 inleddes och fortsattes på samma
sätt som det föregående året slutat: med
växande oro och bitterhet. Jag är nu fem­
ton år och – utan att kanske göra mig reda
för det – känner jag, att jag förlorat barn­
domens trygga fotfäste. Själva min handstil har
förändrat sig och försämrats – den före­
kommer mig ha varit både vackrare och lug­
nare på den tiden jag ännu skrev lite »barns­
ligt». Nu är den »driven» och med mitt eviga skri­
vande i tid och otid kommer den att se lite
slarvig ut. Jag har inte ringaste tanke på, att
någon skall läsa vad jag skriver, men ändå är
det numera ofta, som om någon tittade mig
över axeln. Jag söker mera konstlade uttryck
– »Evas täcka döttrar» t. ex. som jag finner
under beskrivningen av »Nordiska festen» den 15
februari. Här kan jag också iakttaga, hur Lund
smittat mig – hur »akademisk» jag söker vara.
Min skildring – vilken, som sagt, endast är be­
räknad för mig själv – ser ut som om den
hörde hemma i Lunds Weckoblad: Professor
Ljunggrens tal – »Minnet och Löftet» – »den

utmärkte talaren Vilhelm Blomstrand» – Lysan­
ders kvickhet – A. U. Bååths skål för Nord-
Slesvig – docent Fahlbeck, som talar för kvin­
nan ... Hela denna sirliga, stillastående akade­
miskhet, som jag ett par år senare törnade emot
och stötte och sårade mig på, förefaller mig här
endast »ädel». Och det var den också, och det
var den säkert alltid – också under det
stormiga åttitalet, när jag själv kände mig
så långt borta från »Lund» och allt vad Lund,
för vilket jag dock alltid erfor kärlek och tack­
samhet, under min uppfostran och utveckling
betytt för mig. Traditionen var ädel – och är
det nog ännu – så långt borta som jag nu är!
– Festen var också ädel, buren av ädla tankar
(låt mig hålla mig till mina uppväxtårs rym­
liga älsklingsord!), men den var konventionell,
och olyckan var att Minnet spelade en så
mycket större roll än Löftet.
Vad mig själv angår, tycks det mig, att detta
året, då jag började »gå och läsa» och väntade
på konfirmationen och avskedet från skolan, var
ett av de år, då min utveckling – såvitt jag
kan döma efter anteckningarna – stått nästan
stilla. Jag törs inte ge mig mig själv i våld och
känner å andra sidan – vilket ofta framgår –
bristen på, vad jag kallar »ledning». Därtill har
jag på många områden djup misstro till mig

själv, finner alltför många fel hos mig. I verk­
ligheten var jag en flitig och tålig och allvar­
sam liten tös, som av alla krafter försökte göra
min plikt och som verkligen inte hade de över­
drivna fel jag på nästan var sida tillägger mig
själv. T. ex. tycker jag det är »tramsigt» och
skäms nästan för det, när jag första maj under
den vildaste August Lindberg-begeistringen i
Lund förargar mig över, att vi inte lyckats
uppspåra och få se denne hjälte vandrande i
civil kostym på gatorna »som andra människor»:
då han dock »ovillkorligen måste vara ute och
höra på sången», han som andra.
Att man var rädd för »trams» var inte under­
ligt, så djupt som detta svävande begrepp för­
aktades och avskyddes inom vår krets och vår
klass, men jag var alldeles ovanligt lite »tram­
sig» och hade aldrig i mitt liv haft några levande
förtjusningar och svärmerier bland de få man­
liga ungdomar jag kände. Mina svärmerier voro
Hamlet och kejsar Josef II av Österrike och
andra lika litet substantiella storheter. Om
andra, sin egen samtid mera hängivna flickor,
skriver jag överlägset: »Kan man tänka sig, att
unga levnadsglada människor på en gång bli
ömkliga och börja hänga med huvudet, skriva
vers och se alla världens fullkomligheter hos
en enda person, som de hugna med vad man

gemenligen kallar kärlek?» Vad som framkallar
detta utbrott (skrivet i samma veva som Lind­
bergsbesöket i maj) vet jag nu inte – kanske
är det rentav lånat från miss Alcott. Någon för­
klaring ger jag inte, i det jag strax efteråt kort
slutar mina utgjutelser med ett: »Det börjar bli
för sent att nedskriva dessa iakttagelser, hur
värderika och intressanta de än månde vara.
God natt.»
Under denna tid ger jag också en högst be­
drövlig skildring av »stora världen» – såsom
jag föreställer mig den. Jag låter offret »börja»,
när hon är tio år, och sedan »afton efter afton»
fortsätta att höra »samma artigheter upprepas»,
tills jag får övertygelsen om, att hon »slutar
med att finna det äckligt». Efter att ha svärmat
för otaliga »kadetter och gymnasister», som med
åren avancera till löjtnanter och häradshöv­
dingar, »blir flickan kvinna och skall gifta sig».
Detta kan inte ske utan med en »bankir» (jag
undrar, vilken föreställning jag gjorde mig om
en »bankir»?), »som äger en halv million». Nu
»lever hon ett liv i överflöd och förströelser och
uppfostrar sina barn på samma sätt som hon
själv blivit uppfostrad. När hon slutligen av
yngre medtävlarinnor blivit utträngd ur bal­
salongen, får hon ennui och klagar över världens
otacksamhet och glömska.» – Skildringen slutar


Gråstenslängan.
 (Sommaren 1879.)







med att hon »sitter på tebjudningar och kland­
rar sin nästa, i det hon uppsöker och bestraffar
andras fel, i känslan av sin egen rättfärdighet
och ofelbarhet».
Men vem är det, som här är egenrättfärdig
och ofelbar? Och vem är det, som är lite av­
undsjuk (och inte vill medge det!) på den där
världsliga tioåringen, som »afton efter afton hör
samma komplimanger»? Kunde hon inte gärna
ha unnat någon annan att vara med om åtmin­
stone en av de där många roliga kvällarna,
innan hon fick ennui och gick på tebjudning­
arna? När hon var femton år till exempel och
ännu inte blaserad, kunde hon väl gärna ha
delat med sig till en annan femtonåring, som
inte hade några vidare »nöjen» och vars en­
formiga liv ofta förekom henne föga spännande.
Här en julistämning från den regniga somma­
ren 1879: »Tandvärk, regn och tråk, anilinfärg
och långsamma målare!...»
Vi bodde då några sommarmånader i ett par
rum i den gamla »gråstenslängan» därhemma, in­
nan den nya manbyggnaden uppfördes. Där var
trångt och småsyskonen voro små och många.
När det till på köpet regnade, blev man natur­
ligtvis melankolisk och funderade på, hur »andra
hade det» ...
Det måste också varit under denna sommar

som myten om de »danska gymnasisterna» upp­
stod. En söndagseftermiddag voro våra närbo­
ende kusiner – fem flickor liksom vi – och
hälsade på oss, och jag och ett par av de andra
gingo efter kaffet ut och promenerade. »Tänk om
vi mötte några roliga människor!» sade vi. (Det
var ingen utsikt till det: allra högst kunde vi
möta den gamle grannen Måns Ohlsson, som
mellan skurarna var ute och tittade på sin råg.)
»Tänk om vi mötte några skolpojkar, som vore
ute på fotvandring!... Varför kan man inte fot­
vandra här – likaväl som i Dalarna eller i
Småland? ... Varför fundera aldrig danskarna
på det? – De kunde ju så lätt som ingenting
komma över Sundet» o. s. v., o. s. v. När vi
kommo hem, sade vi på skämt:
»Kan ni tänka er, vem vi mötte på andra
sidan om bäcken, nära Måns Ohlssons mark? ...
Två förtjusande stiliga danska gymnasister,
som voro ute och fotvandrade i Göinge hä­
rad.» Allmän förvåning men ingen misstro,
ty vi voro inte vana att narras, och hur
märkvärdig vår upplevelse än kunde förefalla,
var den ju ändå tänkbar. De, som suttit
hemma och inte varit med om äventyret, be­
stormade oss med frågor, och stolta över vår
framgång, fördjupade vi oss oförskräckt i alla
detaljer vid det epokgörande mötet med de

celebra utlänningarna. Den ene såg sådan och
sådan ut – han hade bruna ögon och var våd­
ligt munter och livad. Den andre var längre
och han var blond. De hade frågat efter vägen
till Hässleholm – – –  »Varför tog ni dem
inte med er? – Om de hade följt med er,
hade de ju kommit rakt ut på stora landsvägen?»
»Nej – det ville de inte – det hade de inte
tid till. De ville gå upp på Klackabacken och
se kung Klacks grav och sedan över marken
med de gamla stensättningarna ...» På det viset
roade vi oss med de båda okända ynglingarna
hela eftermiddagen, och de blevo efter hand mer
och mer materialiserade. Vi – som sett dem
– visste precis, hur de sågo ut, och jag är
inte säker på, om vi inte rentav försökte tala
danska för att ge de andra en idé om hela
deras epokgörande egendomlighet. Och de
glömdes aldrig – de fortforo att existera.
Stället ute på ljungheden nära järnvägslinjen,
där vi hade mött dem, blev historiskt. Ännu för
ett par år sedan, då vi alla voro gamla och
grå, svarade mig en av mina systrar, när jag
frågade dem, var de hade varit ute och gått,
helt allvarsamt: »Å, vi voro ett stycke på andra
sidan ån – åt det hållet, du vet, där vi mötte
de danska gymnasisterna ...» Detta är verklig

mytbildning – i mindre skala, och jag skulle
säkert kunna ge mera än ett exempel därpå.
Sådant »trams» var förstås inte värdigt att
sättas in i dagboken, men ungefär vid samma
tid – också i juli månad – inför jag däremot
ett längre citat ur Fredrika Bremer, som all­
varligt varnar ungdomen emot att hänge sig
åt en alltför kraftig inbillningsförmåga. »Vore
jag uppfostrarinna», skriver den frejdade för­
fattarinnan, »skulle jag framför allt söka be­
vara mina unga elever för allt, som i förtid
kunde elda och stegra inbillningen. Jag skulle
på allt vis hindra dem från att i fantasien pryda
livet med blommor, som det ej äger, på det
att de måtte kunna plocka de få, som det verk­
ligen äger.» Jag reserverar mig – jag reser­
verar mig på det bestämdaste. Ehuru jag nog
finner det »rättast och lyckligast» att inskränka
blomsterplockningen, tills de stackars flickorna få
fatt på »de få verkliga», såsom förmaningen
lyder, reserverar jag mig dock på det kraftigaste.
»Det är alltför behagligt att drömma och bygga
luftslott» – skriver jag i min dagbok – »för
att man skulle avstå därifrån. Och dessutom
behöver man det.»
Det tyckte jag, när jag var femton år, och
jag måste tillstå, att ännu i denna dag har jag
samma mening. Naturligtvis vill jag inte sätta

mig upp emot en auktoritet i uppfostringsväg
som Fredrika Bremer, men jag undrar ändå,
om jag inte från min synpunkt har lika rätt
som hon har från sin. Och när hon var fem­
ton år och en söndagseftermiddag satt och
leddes hemma på Årsta, Gud vet om hon då
hade hjärta att beröva livet »de blommor, som
fantasien kunde pryda det med».
På nästa sida – ännu i sammanhang med
Fredrika Bremers förståndiga uppmaning –
skriver jag vidare:
»Det tillhör kvinnan att sitta hemma, sy och
laga mat och dessutom skicka sig väl och vara
menlös och beskedlig. Att tänka djupt och känna
häftigt – det får hon inte, det passar sig inte.»
– Och jag avundas mannen, emedan:

»’Farans tjusning, ärans glans
och jord och himmel äro hans.’

Men kvinnan kan intet göra för sin odöd­
lighet.»
Man måste komma ihåg, att jag den 13 okto­
ber året förut varit med om att bilda ett högtid­
ligt förbund »till befrämjandet av kvinnans rät­
tigheter och skyldigheter». Jag var då mycket
hoppfull i avseende på, vad vi skulle kunna
uträtta, men efter hand ser jag mörkare och

mörkare på situationen och blir mer och mer
missnöjd med »kvinnans lott».
»Min stackars dagbok ser helt sorglig ut»,
skriver jag en gång under sommarens lopp,
»ty jag skriver bara i den, när jag är ledsen.
När jag är glad, behöver jag aldrig skriva upp
det – kanske är det därför, att jag aldrig är
mycket glad.»
De härpå närmast följande dagarna är jag
våldsamt upptagen av underrättelser om fran­
ske kejsarprinsens plötsliga död i Zululandet:
»Man säger, att om prinsens död är tragisk,
kunde det kanske blivit ännu mera tragiskt, om
han fått leva.» – Vem som framkommit med
detta resonemang, säges inte, men jag nekar i
alla fall absolut att tro det. Såvitt jag kan
skönja ur dagböckerna, är det egentligen första
gången Napoleon från att vara ett slags ab­
strakt symbol, ett namn blott, betecknande den
mest lysande och »ärorika» historiska karriär,
i den unge prinsens skickelse får någon verkligt
personlig betydelse för mig och bemäktigar
sig min fantasi. Jag tänker mig honom, »lekande
i Tuileriernas praktfulla salar» och genomgår i
andanom hela hans korta bana ända till hans
ensamma död i Afrika. Framför allt kan jag
inte nog beklaga, att de ovetande zuluerna i
stället för att mörda den unge Bonaparte inte

hellre togo livet av löjtnant Carey, vars vårds­
löshet jag – liksom andra – tycks anse för
egentliga upphovet till olyckan. Ännu efter en
hel månad återkommer jag till denna sorgliga
historia, utmålar för mig själv de andra Napo­
leoniderna, den store kejsaren och hans djärve
brorson: »den tyste mannen i Tuilerierna» (ett
uttryck, som mycket slagit an på mig). Att den
arme unge Louis Napoleon skulle dö så tidigt,
griper mig förfärligt, men ännu mera nästan,
att den fiende, för vars vapen han dukade under,
var »så namnlös». Hos den ett par år äldre
Marie Baschkirtseff, som samtidigt nedskrev
sina intryck av händelsen och dog i Paris som­
maren efter det jag tagit studentexamen, återfann
jag flera år senare – under en tid, då jag
inte längre hade något intresse för mina egna
mera anspråkslösa dagböcker – nästan precis
samma känsla, och kan därav sluta mig till,
att säkert många ungdomar år 1879 erforo en
liknande förnimmelse: att en av de få unga
män, som under vår tid borde haft en av de
största chanserna för ett verkligen händelserikt
historiskt levnadslopp, en av de få, som på
förhand ägde möjlighet och förmåga att ge färg
och glans åt vår »grådaskiga tid» (som jag inte
ogärna kallar den) på ett oförlåtligt brutalt och
orättvist sätt blivit sin samtid berövad.

I det hela är det en ganska ledsam sommar,
våt och slaskig (som det förekommer mig, att
de sista somrarna under 1870-talet mestadels
voro), och när jag den 23 september, som är
dagen för »höstdagjämningen» och ägnad att
»företaga en generalmönstring av hela min inre
människa», gör upp mitt konto med mig själv,
är jag allt annat än nöjd, vare sig med den där
»inre människan», som närmast angår endast
mig, eller med hennes omgivning och yttre för­
hållanden. Enligt denna ledsamma uppgörelse,
är jag »häftig, egenmäktig, egenkär, stolt, envis,
slösaktig och stygg». (Det är möjligt, att jag
hade alla dessa fel, men »slösaktig» kan jag
i alla fall inte tro, att jag var, då jag aldrig
hade något att »slösa» med utom min tid, och den
tog jag i regel vara på.) De dygder, som i någon
mån kunde anses uppväga alla de förutnämnda
dåliga egenskaperna, betecknar jag som »mod,
godsinthet, självständighet och glättighet». Där­
efter heter det satiriskt: »Och så får jag inte
glömma den egenskap, som mina goda vän­
ner mest värdera hos mig, min oskadlig­
het. Jag står aldrig i vägen för någon – där­
till är jag för obetydlig.» Efteråt kommer kon­
klusionen: »Det är bäst att taga livet lätt, inte
tjänar det till något att gråta – uthärdas måste
det ju i alla fall.» Att jag redan på nästa sida

reagerar mot min egen »sentimentalitet» och ön­
skar mig »lugna, sunda, originella och ädla
tankar», gör det hela inte stort bättre. I vart
ord och mellan var rad kan jag läsa, hur miss­
nöjd och sorgsen jag under denna period av
mitt liv i allmänhet känner mig, hur enformig och
vemodig tillvaron tyckes mig vara: jag stagne­
rar: »livet går ifrån mig» – jag tycker mig
stå där med tomma händer och tomt hjärta.
Den 1 oktober ha vi anmält oss – min syster
och jag – till konfirmationsläsningen hos en
av domkyrkans präster, och »jag önskar så
mycket, så innerligt, att under denna tid kunna
vara såsom jag borde och att härunder kunna
grundlägga dygder, som vara livet igenom. Men
– tillägger jag modlöst – det fruktar jag, att
jag inte kan.» Dock hoppas jag på »flit, arbete
och på fast vilja. Och kan jag inte bli god, kan
jag kanske bli bättre.»
Den 3 oktober då det är »mörkt, kallt, ruskigt
och höstlikt», tröstar jag mig momentant med
en av fru Carléns romaner, vilka jag emellertid
numera börjar ta lite de haut en bas. Det är
inte som för ett par år sedan, då min goda
guvernant kallade mig »Romana», därför att jag
varken ville äta eller dricka eller tänka på
något annat än »Rosen på Tistelön». Nu när
jag blivit äldre kallar jag dessa den utmärkta

författarinnans berömda alster för »sensations­
romaner» och hänger mig åt mångahanda över­
lägsna reflexioner angående »romanläsning och
dess följder». – Jag har sålunda den åsikten
att »romanen skildrar livet falskt, och i stället
för att den skulle vara en bild av livet, blir
den blott en förvrängning därav, ett framdra­
gande av dess sämsta och bästa sidor,
sällan skildringen av ett vanligt sunt vardags­
liv». Jag stöter mig på ett »hoprörande av de
bjärtaste kontraster och en svulstighet, som blir
vidrig för den sanna och enkla smaken».
Min miljö var inte litterär, och modern realis­
tisk litteratur – ifall sådan överhuvud förekom
i Lund år 1879 – hade jag ännu ingen idé om.
Hemma läste jag de gammaldags romaner mina
föräldrar ägde: Walter Scott, »Debet och Kredit»,
»Valdemar Seir», Bulwer etc. etc. – och under
skoltiden i Lund denna termin läste jag antag­
ligen endast de böcker, jag tillfälligtvis kom
över och fick låna. Under detta år genomgick
jag sålunda tämligen grundligt Shakespeares
skådespel i Hagbergs översättning, vilka jag del
efter del lånade av en släkting, och, om tiden
så tillät, gjorde jag mitt bästa att avskriva dem.
(Jag har sålunda ännu i behåll största delen
av »Hamlet», avskriven med min egen hand.)
Men inte kan jag tro, att det var Shakespeare,

som lärde mig att plötsligt vända ryggen åt
fru Carlén. – Så fin litterär uppfattning hade
jag nog långtifrån. Detta vaknande begär efter
»sanning och enkelhet» och skildringar från »ett
vanligt vardagsliv» kan jag inte tillskriva annat
än den mystiska »tidsandan», som, utan att vi
gjorde oss reda därför, på ett eller annat sätt
började röra på sig och ville dominera vår be­
gränsade föreställningskrets. Men då föll det
mig aldrig in att ge den skulden, ty jag visste
inte ens att en sådan »anda» existerade. Det var
först i Stockholm, året efteråt, som jag började
få hum om den s. k. »nya» litteraturen, fick
fatt i Kielland och Henrik Ibsen, vilkas namn jag
för min del aldrig hört i Lund. Under hela denna
tid, konfirmationstiden, det sista skolåret i Lund,
finner jag i dagböckerna, där vanligen alla litte­
rära intryck troget och omständligt antecknades,
inte den ringaste antydning om att jag skulle läst
andra böcker än dem, den föregående gene­
rationen läste. Det mest realistiska och »moderna»
arbete jag under denna tid stiftade bekantskap
med, var »Nöddebo Præstegaard», som i hög grad
tilltalade mig. Men fru Carlén – vars många
förträffliga sidor jag först flera år efteråt åter
fick ögonen upp för – hade jag under denna
tid alltså plötsligt tröttnat på. Också talar jag
i detta sammanhang ganska hånfullt om »blå­

strumpelitteraturen». Kanske av förargelse över,
att min mångårige lärare i svenska, docent Fried­
lander, ofta retades med mig och sade, att jag
»utan tvivel» komme att sluta som en dylik
olycklig persedel.
Mycket bidrog att göra höstmånaderna år 1879
ganska ledsamma, och ehuru jag efter förmåga
söker hålla modet uppe – gläder mig över, att
jag av naturen egentligen fått »ett ljust och glatt
lynne» – slutar det dystert, och min sista anteck­
ning för året, skriven själva julafton, förekommer
mig så sorgsen, att jag inte ens näns uppehålla
mig vid den.
Nästa gång jag öppnar den lilla dagboken
skriver jag för första gången 1880 och erfar
»vid dessa små enkla siffror» en högtidlig känsla.
Sjuttitalet är det första årtionde jag i dess hel­
het genomlevat, och då jag var sex år, när det
började, kan jag också någorlunda komma ihåg
det. Utgående från det fransk-tyska kriget, vad
jag hört om det och minns om det och läst
om det, roar jag mig nu med att göra ett slags
historisk resumé över det gångna decenniet.
Därefter skriver jag: »för mig blir detta året
mycket händelserikt, ty därunder skall jag lämna
barndomen bakom mig och på egen hand träda
ut i världen».
Jag visste, att jag skulle konfirmeras i april

och sluta skolan i juni. Osäkerheten angående de
framtidsplaner, jag uppgjorde för mig själv och
dem andra uppgjorde för min räkning, tryckte
mig. Jag ser mörkt på livet och väntar mig inte
stort av det.
Den 7 januari har jag en stund glömt mig
själv och hela den övriga världen för en ny
bok jag fått fatt i: Bulwers »Paul Clifford». Det
är nästan med vemod jag ännu minnes mitt
glödande svärmeri för denna intagande och filo­
sofiske äventyrare med hans »i grunden så djupa
och sanna hederskänsla». Jag genomgår och ut­
målar för mig bokens alla personer – Lucys
känslor först och främst – och tror att jag i
»en typ» som lord Mauleverer äntligen riktigt har
kommit underfund med det lysande och samman­
satta och »djupt fördärvade adertonde århundra­
det», för vilket jag (som redan nämnt) alltid haft
en viss klockarkärlek, men vilket jag dock – ty­
värr! – tidtals anser alldeles ovärdigt mitt eget
hederliga och allvarliga intresse.








V.














I dag – en vinterdag år 1925 – när jag
sitter här och genomläser mina gamla anteck­
ningar från konfirmationstiden – berättar mig
en ung tjänstflicka, medan hon håller på att
elda i kakelugnen, att prästen i går sagt till
konfirmanderna, att »vår tid inte har en tionde­
del så mycken moral som folk hade förr i
världen». Jag säger inte emot. Ty fastän jag
nog tror, att det på Merovingernas tid kanske
stod ännu sämre till med moralen än nu – så
är jag inte säker på, om inte prästen, som möj­
ligen tillhör samma generation som jag själv,
på sätt och vis har rätt. Den ungdom, som, när
jag konfirmerades, trädde in i det för Nordens
kultur så betydelsefulla åttitalet, var en allvar­
lig och uppriktig släkt, och vi ställde stora ford­
ringar på oss själva, i synnerhet – såvida jag
törs döma efter mig själv – på vår kunskap
om oss själva. Att man inte visste något
om den värld, vi »på egen hand skulle träda ut
i», var naturligt och förlåtligt, men det som låg
en närmast: ens eget jag, det ville man i

alla fall ha så mycket begrepp om, som möjligt.
Denna självvärdering och självuppfostran – ett
uttryck jag sedan min tidigaste ungdom gång
på gång kommer tillbaka till – var väl nog
förutsättningen för det allvar, som, efter min
mening, präglade tiden. Att den föregående
generationen tyckte detsamma som Gretas präst:
att vi möjligen inte hade en tiondedel av den
»moral» den haft, är mer än antagligt, men
det betyder inte stort. Det förekommer mig, att
den ungdom, som skulle ge ton och prägel åt
det ofta missförstådda och inte sällan förkätt­
rade åttitalet, var lika bra och dugande folk,
som de, vilka burit de närmast föregående decen­
nierna.
»För att bestämma sitt livs riktning», re­
flekterar jag nu i dagboken under den 8 jan.
1880, »bör man först och främst känna sina fel
och sina förtjänster – vartill man duger och inte
duger, bör studera sin egen och andras karaktär
och inte genom falsk ödmjukhet eller genom miss­
troende mot sig själv avhålla sig från att göra
det. Självförtroende är den första egenskap en
människa behöver för att komma fram i livet.
Om det är ett fel eller en dygd får utgången
avgöra. Misslyckas man, är det ’övermod’ –
lyckas man är det förutseende klokhet» – – – 
»O, om man kunde komma till den punkt, att

man lika strängt och opartiskt kunde bedöma
sina egna handlingar som andras!» – – – 
Angående religionen (ett närliggande ämne nu
under konfirmationsläsningen, men varom jag
annars sällan uttalar mig) skriver jag, att »india­
nerna, som tillbedja ’den store anden’, juden som
håller sig till Mose lag och t. o. m. ateisten,
som bara talar om det sanna varat – om
blott de tro och av hela sin själ äro övertygade
om sin egen läras sanning, äro de lika så rätt­
färdiga som den gudfruktigaste kristen, ty i
tron, att man gör det rätta, ligger
det rätta».
Varifrån jag fått denna ytterst breda och
nästan kätterska uppfattning, vilken säkerligen
inte skulle tilltalat min renlärige protestantiske
konfirmationslärare, som slutat på biskops­
stolen, står mig inte rätt klart. Ny var den
inte för mig och antagligen bottnar den i
den årslånga men ännu ej medvetna påver­
kan från min klartänkta, rationellt anlagda mo­
der – som dock ytterst sällan talade om
dylika ting, och när hon gjorde det, alltid talade
med stor vördnad om kristendomen och bibeln.
Men jag hade dock tidigt förstått, att hon över
alla vedertagna dogmer och »läror» satte »ett
klart förstånd» och för resten nöjde sig med
ett enkelt personligt förhållande till Gud.

Att hon i detta som i mycket annat hade stort
inflytande på mig, förstod jag inte då, men
har senare – inte minst vid genomläsningen av
dessa tidiga anteckningar – dessa mina första
famlande försök att komma till rätta med mig
själv och finna ett slags självständig livsupp­
fattning – i hög grad känt mig övertygad
därom.
Ett par dagar efteråt kommer min fars förut
omnämnda hovsamma, sorgsna och aldrig glömda
tillrättavisning; »du är ett begåvat barn – du
skulle inte vara hård». Vilken storm av själv­
förebråelser dessa få ord då och senare väckte
hos mig!
Anteckningarna från denna, av allvarliga själv­
betraktelser fyllda julferie avslutas med dem jag
gör den 20 januari, min sextonde födelsedag,
och äro nu hållna i en något lättare ton. Bl. a.
skriver jag överlägset och inte så litet pedantiskt:
»När unga damer uppnått sexton år, inträda
de vanligen också i den sentimentala, romantiska
åldern – såvida de inte redan en längre tid
befunnit sig däri. Med mig blir det troligen
ett undantag, såvida inte ett underverk inträffar.
Jag har annat att tänka på än sentimentala
griller, jag måste själv skapa mig en framtid,
och det tar mera tid än baler och romanfraser,
mera tankar och mera arbete.»

Detta utlåtande kan möjligen sättas i samband
med ett i skolan under hösten förekommande nytt
»intermezzo», som omständligt och även rätt fari­
seiskt beröres i dagboken. En flicka på min egen
ålder hade haft ett säkert högst oskyldigt rendez-
vous med en ofta omtalad skolpojke, som för
hennes skull rymt från gymnastiktimmen och av
kamraterna återfanns sittande grensle på ett plank,
beredd att svinga sig, ned på mötesplatsen. Så­
som den enkla situationen berättades för mig,
fann jag den oemotståndligt komisk, och då jag
inte var vidare bekant med flickan, roade det mig
att i dagboken utbrodera »romanen». Att jag vid
sådana tillfällen – när det i det verkliga och för
mig tillgängliga livet gällde »känslor», inte alls var
i överensstämmelse med mina romansympatier,
tänkte jag aldrig på. Lucys och Violets – och
allt vad de hette – svärmerier behandlade jag
med djupaste aktning, med den yttersta indul­
gens, delade dem t. o. m. i mitt hjärta, men att
en skolflicka, som jag träffade var dag, var för­
älskad i en liten tjock gymnasist med ett par
vackra ögon under en grå sidenmössa, det tyckte
jag närmast var ganska löjligt. Nu kan jag inte
alls förstå, varför jag var så sträng – nu tycker
jag, att det är alldeles på sin plats och fullkomligt
i sin ordning. Men på den tiden fordrade jag

ett övermått av manlighet, smärthet, längd och
heroism, och jag tyckte ofta, att flickorna (en
mening, som jag några år senare, tendentiöst
och »realistiskt», sökte uttrycka i min första no­
vell »Berta Funcke») utgåvo för mycket »små­
mynt» och inte voro sparsamma nog med sitt
känslokapital.
Möjligen voro rönnbären också en smula sura:
utom mina många jämnåriga kusiner kände jag
få »pojkar», och de jag kände imponerade inte
på mig. Dock påminner jag mig, hur intressant
jag tyckte det var, när en eller annan ny sådan
blev »presenterad» för mig. Sålunda kommer jag
ihåg, att jag just denna vinter en söndagskväll
hade gått upp till en läs- och skolkamrat för
att få några upplysningar om morgondagens
läxor. Hon var inte en av dem jag an­
nars mest umgicks med och vi voro inte sär­
skilt intima, men – märkvärdigt nog – blev
jag kvarbjuden till kvällsmat. Utom mig var där
en annan gäst, en skolpojke i sjunde övre. Hur
bildat vi konverserade! Hur ofta vi kallade var­
andra för herre och fröken! Denna titel var
ännu så tämligen ny för mig, och de pojkar jag
kände kallade jag vid namn. Vad han hette,
minns jag inte, men han var mörk och lång
med rätt dålig hy, vackra, grå, lite dystra ögon

och en liten tunn mustasch. När vi gingo hem
– det var en mörk och ruskig höstkväll strax
före jul – erbjöd han sig följa »fröken» till hen­
nes port, och jag tog emot anbudet, lite generad
därför att det var första gången en vilt främ­
mande »herre» visade sig så kavaljerisk mot
mig, och på samma gång ganska viktig över
denna ära. Han bjöd mig inte armen (som jag
för resten trodde »det brukades»!) och vi
trippade sakta bredvid varandra i smörjan och
regnet, i det jag hela tiden fruktade att han,
som hade klassmössa, möjligen utsatte sig för
en hel serie mystiska faror och obehag för min
skull.
Att jag trodde på klassmössans tragiska möj­
ligheter för bäraren var inte så underligt, då
en min kusin, som på den tiden också var gym­
nasist i Katedralskolan, nästan dagligen brukade
utmåla för vår mormor, vilken uppoffring av hans
rykte det vore att följa en av hennes gamla
väninnor hem, när hon kom och hälsade på
familjen, och vilka förfärliga följder det kunde
ha för honom själv och hans framtid. »Jag vill
förstås gärna göra det», sade han allvarsamt,
resignerat, mycket ädelmodigt, »men ifall jag
möter lektorn, så kommer han ovillkorligen att
tro, att jag är ute och spatserar med en flicka,
och ingen vet vad som då kan hända!... Den

och den (han nämnde mörkt en skolkamrats
namn) höll på att bli relegerad från skolan strax
innan studentexamen, bara därför att en av
lärarna mötte honom sent på kvällen ihop med
en flicka.» Vi voro alla rysligt uppskakade av
dessa avslöjanden, och min mormor, som avgu­
dade sin äldste dotterson, kallade ögonblickligen
in Arna från köket och bad henne följa gamla
mamsell Hildegard. Inte hjälpte det, att någon
kunde invända: »Men tror inte prostinnan, att
det kanske kan bli mer riskabelt för den där unga
tösen, att sedan gå ensam hem, än för gamla
mamsell Hildegard att inte alls ha något säll­
skap?...» Såvitt jag förstår, var det inte stånds­
mässigt för »bättre flickor» – gamla eller unga
– att inte bli »hemföljda». Det hade varit ogrann­
laga emot den gamla damen att låta henne gå
allena.
När jag minns detta, reser sig åter minnet av
dessa fridfulla aftnar, då gamla »moster» Hilde­
gard – hon hade visst varit tärna på mormors
bröllop och kallades »moster» av hennes barn
och barnbarn – kom och »åt en smörgås» i
djupaste vardagslag. Hon var en av de vackraste
gamla fröknar, jag någonsin sett: lång och ståt­
lig i en silvergrå klänning, en liten vit sjal över
axlarna och på det grå håret, som en gång
varit askblont, en liten spetsmössa med något

blått i. Hon sade inte mycket och jag tror hon
hörde illa, men så mycket uttrycksfullare voro
hennes blå, himmelsblå ögon. »Hon har varit
en skönhet», brukade folk säga, och undrade,
»varför hon inte hade blivit gift ...» »I synnerhet
som hon ju också har förmögenhet ...»
Nu är det ju inte utan, att jag senare i livet
om andra har hört precis samma resonemang.
Häromdagen hörde jag talas om en ung man,
som »spekulerat bort mellan en halv och en hel
million» och nu söker efter en »rik flicka». Jag
kom då att tänka på, hur mycket en rik
flicka nuförtiden måste anses äga för att kunna
göra skäl för namnet. På min mormors och min
mors tid – ja, ännu på den tiden jag här
talar om – skulle hon för att vara »rik» ha
»en tunna guld». Ännu ser jag mor slå upp
sina trovärdiga grå ögon från handarbetet och
berätta om den eller den av sina ungdomsbe­
kanta: »Hon såg ju ingenting vidare ut, men
hon var mycket förmögen. De sade, att hon
hade en hel tunna guld ...»
Ingenting kunde vara mera substantiellt, av­
rundat och kompakt än denna tunna guld. Några
– ytterst få – hade till och med »flera
tunnor guld» – andra en »halv tunna». Men
alltid var det lika handgripligt och reellt som
»en tunna råg» eller en sillfjärding. Vad har

hon nu – den där i alla tider alltjämt lika
eftersträvade och lika varmt åtrådda »rika
flickan»? Papper har hon – aktier och in­
teckningar, »valuta» under en eller annan form.
Guld har hon nästan inte alls – allrahögst ett
cigarrettfodral. Ty »nipperna» – de hederliga
nipperna: klockan, guldbroschen, kedjan, arm­
bandet etc., som då myrtenkronan låg och viss­
nade i chiffonjén gav glans och värdighet åt
den marronfärgade eller svarta sidenklänningen,
de äro inte längre emblem på en solid borgerlig
förmögenhet. Och en pärlcollier eller en briljant­
pendant i platinainfattning kan ingen lita på –
dem har en ung dam nuförtiden, antingen hon
är en »rik» flicka eller inte.
Gamla moster hade nu visst icke vare sig en hel
eller en halv tunna guld, men »förmögen» var
hon i alla fall – ganska förmögen, efter sin
tids och sin krets’ anspråkslösa fordringar, och
i stånd att »leva på sina räntor». För mig blev
hon alltid en blåögd och vacker sinnebild på
den dådlösa och ändå genomflitiga kvinnogene­
ration, av vilken ingen begärde, att de själva
skulle »skapa sig en framtid».
Under denna vårtermin – den sista i Lund
– då jag ju gick i början av mitt sjuttonde år,
kan jag på de små uppteckningarna rätt tydligt
skönja mitt växande intresse för de hittills rätt

förbisedda »pojkarna». Jag brukade gärna –
naturligtvis alltid till deras nackdel – jämföra
dem med de uppdiktade personer, som mestadels
befolkade min egen inre värld: furstar och lor­
der och romantiskt gåtfulla äventyrare med »i
botten sund och nobel hederskänsla» à la Paul
Clifford. Framför allt jämförde jag dem ovill­
korligen med min mera borgerlige och vardags­
aktige favorit Laurie i miss Alcotts flitigt lästa
ungdomsböcker. Han var förstås en »pojke»,
han också – och det var just hans charm! –
men så oändligt överlägsen alla jag hittills sett
av arten. Att »half a million of girls were in
love with him» gjorde honom förstås inte
mindre tilldragande.
Nu började – som sagt – emellertid även
Lauries svenska kollegor – utan all diktens
nimbus, långt mindre sammansatta och långt
mindre förfinade men mera, verkliga – efter
hand tyckas mig tämligen värda en ung flickas
uppmärksamhet, de också. Inte i så hög grad,
att de kunde bli föremål för ett »tycke» (detta
hade dessutom med min dåvarande uppfattning
betänkligt närmat sig den »tramsighet», jag så
djupt föraktade hos andra), men som jag skriver
i boken: »Jag tycker om att tala och umgås med
pojkar. Kanske (förklarar jag mig tydligare)
emedan deras samtal vanligtvis äro muntrare

och mera omväxlande än flickors. – Däröver
går det dock icke», sätter jag efteråt bestämd
punkt för detta mitt medgivande, som omöjligen
kan sträcka sig längre. Men – hur det var –
trots all överlägsenhet och höghet ryckte de mig
dock dagligen närmare inpå livet – de där
»pojkarna» – och jag intresserade mig nu inte
så litet både för, hur de sågo ut och för vad
de hade att säga. Vår stränga skolföreståndarinna
mamsell Lina sade en gång bittert (i ett av de tal
hon ibland brukade hålla till oss efter morgon­
bönen): att hon »aldrig gick förbi en grupp flickor
under frikvarten utan att hon hörde en av
dem säga han». Att detta var förkastligt, var
ju klart, men obestridligt var det, att hon hade
rätt. Lund var en ungdomsstad, och vi voro
mycket unga. När våren kom det året och de
milda ljumma skymningskvällarna lockade en ut
från läxläsningen, gick man gärna ihop med
ett par kamrater fram och tillbaka på de breda
gångarna under de höga gamla träden på Lunda­
gård. Inte att vi, som gingo arm i arm, tre,
fyra i bredd, någonsin stannade och talade med
studenterna och skolpojkarna, som också voro
ute och luftade sig ovanpå sina studier. Nej,
det gjorde vi inte – det kom inte i frågan –
men vi sågo dem och talade om dem: där var
den och där var den – och kände vi någon

av dem och de hälsade, nego vi inte längre utan
böjde förnämt på huvudet som det vuxna unga
damer ägnar och anstår. Denna ovana hälsning
vållade mig en tid rätt mycket bryderi, och jag
minns, att jag har »övat mig» på den, innan jag
riktigt på allvar vågade mig på att producera
den.
Här förekommer i min lilla bok en dunkel
häntydning på en beskyllning för »koketteri» –
varemot jag passionerat försvarar mig: »Jag vet
nog», skriver jag, »att jag har många, oräkne­
ligt många fel och att jag är alltför livlig –
kanske alltför livlig för det rätt passande –
men kokett är jag inte.» Vad saken har avseende
på, anar jag inte nu, men jag tycks ha varit
ganska upprörd. I samma förbindelse heter det
vidare – och här står jag redan fast på samma
ståndpunkt, varpå jag livet igenom sökt hålla
mig kvar:
»Om det i det dagliga livet», skriver jag, »finnes
något, som jag av hela mitt hjärta hatar, så
är det uppträden eller s. k. ’scener’ – de må
vara av vad slag som helst. Jag tycker, att om
man än tyckte sig vara aldrig så illa behandlad,
aldrig så missbelåten, skulle man dock aldrig
kunna förmå sig att klaga däröver eller visa,
att man märkte det. Jag skulle vara för stolt
att visa, hur jag plågades. Orsaken till att man

anser mig så lugn och godsint, att jag inte
’kan bli retad’, ligger varken i godhet eller lätt
lynne, utan helt simpelt däri, att jag är för stolt.
För mig skulle det vara en skam att visa, att
jag kunde bli ond för dylika småsaker och följ­
den är, att jag måste bliva van att behärska
mig.»
Några dagar efteråt innehåller dagboken en
liten notis och några reflexioner, som visa, hur
djupt gripen – hur bestört jag är över att första
gången oförmodat se döden träda in i denna
min vårliga ungdomsvärld. »Om man än känt
den döde», står där, »aldrig så litet erfar man
dock förstämning och tomhet och vemodig sak­
nad.» Såsom framgår av dödsannonsen i Lunds
Weckoblad är det »Studeranden av Blekingska
nationen Carl Edward Friberg» jag här talar
om – en ung lovande gosse, som vid blott
tjugutvå års ålder plötsligt gick bort – troligen
död av nervfeber, som under min ungdom allt­
somoftast härjade universitetsstaden. Jag kände
honom blott flyktigt, hade träffat honom några
få gånger hos en av mina eller rättare en av
min systers klasskamrater, som hade sitt hem
i Lund, och minns honom när jag hör dödsbud­
skapet: »så frisk och glad, så hurtig och leende».
Jag minns sorgset »hans vackra sångröst, hans
vackra skälmska ögon», och det förefaller mig

»nästan ofattligt, att en varelse så full av munter­
het och levnadslust skall vara död».
Ända till nu, då jag åter läser dessa linjer
och min egen omsorgsfulla avskrift av några
vers, som en av hans kamrater vid hans frånfälle
skrivit över honom i en tidning, hade jag under
årens lopp fullständigt glömt denne unge man,
som nu plötsligt åter reser sig för mitt minne.
Han var ungefär fem år äldre än jag och jag
kände honom, som sagt, blott flyktigt, men efter
hans död står där i boken, att »jag ofta tänker
på honom, när jag ser en vit studentmössa».
Hans plötsliga oförmodade bortgång gjorde ett
starkt intryck på mig – var en underligt smärt­
sam bekräftelse på, hur förgänglig denna »värld»,
detta »liv», som jag alltid så mycket omtalar i
dagböckerna, i verkligheten var. Något jag förstås
»visste» – och ändå aldrig tog i betraktande!
Ett par år senare träffade jag i Stockholm hans
syster, som jag egentligen minns tydligare och
från vilken jag nu till och med finner ett brev.
Det vemodiga intrycket av detta förtidiga döds­
fall – det första inom den lilla ungdomskrets,
jag kunde överskåda – bleknar dock ganska
snart och jag upptages av andra ting. Bl. a.
har jag på en kort järnvägsresa under påsklovet
tillfälligtvis kommit i samspråk med en nygift
ung fru, som inte förefaller mig stort äldre än

jag själv. Såvitt jag vet, är hon den första
av de många tillfälliga resebekantskaper, jag i
mitt liv gjort och av vilka några skulle komma
att spela så stor roll för mig. »På resor lägger
man bort det konventionella tvång, man annars
nödgas antaga», skriver jag förnöjd och upp­
livad, »och utan att veta vad en människa
heter, blir man strax god vän med den.» Den
där unga småländskan från Ljungby har »strax»
fullkomligt bländat och erövrat mig »med sina
vackra mörkblå ögon, beskuggade av långa svarta
ögonfransar, sin vackra, kvinnligt rena panna
med det släta, välkammade, mörkbruna håret,
den vita hyn och den lilla söta purpurröda mun­
nen». Jag beskriver henne utförligt och entu­
siastiskt – söker enligt min vana kvarhålla
bilden så länge jag kan. Att hon bara varit gift
i tre dagar och så nyligen »slagit upp det första
bladet i den bok, som avhandlar det ljuvaste och
allvarligaste av alla ämnen, nämligen äktenska­
pet» (åter en vändning, som tyckes mig påfallande
miss Alcottsk!), gör henne naturligtvis i mina
ögon ännu mera intressant, och jag är ledsen
över, att jag inte tycker att hennes man »ser
riktigt trevlig ut». Han är »en lång, ljus karl
med binokel och långa ljusa, mustascher» –
inte min typ, tycks det! Men jag fördömer honom

ändå inte helt och hållet, då »jag ju såg honom
så hastigt».
Tre dagar efteråt har jag lämnat Lund och
alla vackra småländskor och moderna herrar
med binokel långt bakom mig, i det jag just nu på
nytt går upp i min gamla begeistring för riddar­
tiden, åt vilken läsningen av en av Ingemanns
romaner plötsligt åter givit ny näring. Det är på
många sidor inte frågan om annat än »ädelhet
och ridderlighet och svårmod», och det visar
sig, att den samlade summan av dessa egen­
skaper har »mäktigt slagit an på min känsla
och fantasi». Det kunde jag ha sagt mig själv
utan att behöva skriva upp det, men dessa
långa skriftliga utgjutelser ha efter hand blivit
nästan en nödvändighet för mig. Ett par veckor
förut hade jag i dagboken under några reflexio­
ner över vardagslivet, som jag naturligtvis fin­
ner tråkigt och inte vidare händelserikt, tröstat
mig själv med, »att en människas inre liv, så­
vida hon inte är omänskligt loj och små­
aktig, inte behöver vara så enformigt, ty hen­
nes tankar äro alltid nya och hennes sinnes­
stämning alltid ny». Det var då man var sex­
ton år!
Det har – gudskelov, säger jag uppriktigt,
ty det har varit och är alltjämt ett av mina
bästa nöjen – aldrig fattats mig förmåga att gå

upp i andra tiders och andra människors liv –
men när jag efter så många år läser, hur full­
ständigt »väck» jag var i »Kong Erik Menved og
de Fredlöse», kommer jag ändå att nästan av­
undas mig själv min förmåga att entusiasmeras.
Jag läste dessa böcker tillsammans med en kär
kamrat inne i ett av de uppvärmda växthusen
i Botaniska trädgården, dit vi genom trädgårds­
mästarnas artighet – hon var dotter till en av
universitetets mera bemärkta professorer – hade
tillträde, även när de annars voro otillgängliga
för publiken. Inne i ett av de innersta driv­
husen, där palmer och ormbunkar växte, bru­
kade vi sitta på en låg trappa mitt i det gröna,
så smal och trång, att vi måste sluta oss tätt
intill varandra med armarna om varandras liv
för att riktigt få plats och kunna hålla balan­
sen på det smala sätet – alltid läsande ur
samma bok, som vi hade emellan oss. Frampå
eftersommaren samma år, när hon dog, fick
jag en ny, långt grymmare och långt mera oför­
gätlig påminnelse om, hur skröplig och förgäng­
lig min ungdomsvärld var, vilken redan vid
underrättelsen om Carl Fribergs död känts så
vacklande och sedan vid Mimi Widegrens bort­
gång, senare på våren samma år, förefallit ännu
mera osäker. När Gudrun Lysander dog i sep­
tember och min mor – just då jag stod res­

färdig att för första gången lämna hemmet för
Stockholm – med tidningen i handen, bedrövad
över att behöva göra mig sorg, kom in och sade
det till mig, brast ett av de förnämsta band,
som bundo mig vid Lund, vid den gamla skol­
tiden och kamratkretsen där.
Strax före konfirmationen, om vilken – märk­
värdigt nog – jag intet säger i dagboken, är
jag mycket upptagen av underrättelsen om att
»Vega»-expeditionen upptäckt nordostpassagen
och stolt över, att det lyckats mina landsmän
att utföra detta stordåd. I varma ord hyllar jag
Nordenskiöld och Palander och »kan inte tro,
att världen går tillbaka – varför skulle den göra
det?» Nej, varför skulle den göra det? – Vem
hade inbillat mig sådant? Eller var det kanske
bara min begeistring för riddartiden, som gjort
mig skeptisk gentemot mitt eget århundrade?
– Eller var det kanske min gamla mormor, vars
horisont jag mätte med hennes egenskap av änke­
prostinna (vad visste jag då om »gamla» män­
niskor!), som visat sig pessimistisk angående
min generation och vår förmåga att hävda vår
plats i världen och historien. Orden nederst på
sidan kunna tyda på det:
»De gamla tala om sin tid – hur utmärkt
den var. De fördöma nutiden och dess folk, de
förstå ej, att en ny tid fordrar nya idéer och

nya krafter, att människorna i all evighet måste
gå fram mot ljus och frihet.» Mitt århund­
rade var det nittonde, mitt decennium var åtti­
talet – trots allt trodde jag på min tid.
»Trots allt» kan jag gärna säga, när jag nu
tänker på, hur riven och sliten jag var emellan
de olika »tider», som periodvis sysselsatte mig.
Jag älskade Hellas och antiken (mest represen­
terad av Viktor Rydberg och »Den siste Athe­
naren»), jag svärmade för medeltiden, för klan­
institutionen i Skottland (som var »mitt» rike
av många orsaker, väl mest därför att det varit
Walter Scotts) och feodalväldet runtomkring i
Europa. Dessutom – och i motsats till allt detta
– hade jag redan då en smygande förkärlek
för det adertonde seklet, som jag mera uppfattade
som grundläggande än nedrivande, mera som
en »ouvertyr» till det följande århundradet än en
»solnedgång i blod», och i sammanhang därmed
kände jag tidigt en passionerad begeistring för
Napoleons gloire och lysande bedrifter, den i
mina ögon heroiska period, som bar hans namn
och förmådde kasta glans till och med över
hans brorson och dennes tidevarv. Sveriges stor­
hetstid ägde också stor plats i mitt rymliga hjärta
– kampen om Finland – det trettiåriga kriget,
kampen om mitt eget Skåne ... Allt detta upptog
och intresserade mig – men som sagt, ändå

höll jag styvt på min egen tid och väntade
mig en hel del av den.
När det är frågan om »Vega», ägnar jag en
lång tirad åt de tekniska framsteg, som kunnat
göra en sådan arktisk expedition möjlig, men
när jag strax efteråt kommer i personlig berö­
ring med en av de allra-allra nyaste uppfin­
ningarna, ställer jag mig ganska överlägsen,
och den 29 april talar jag nästan förlöjligande
om en första förevisning i skolan av den ny­
uppfunna fonografen.
»En lång svarthårig herre med ett jämt väl­
villigt leende, kroknäsa och mycket gnistrande
ögon uppträdde i skolan i dag och erbjöd oss
att för 25 öre pro persona få den lyckan att
höra honom skrika med den grymmaste dansk-
svenska accent i en fonograf. Nåväl, vi an­
togo tillbudet, betalade vår avgift och beredde
oss att med lugn tillfredsställelse höra honom
i sin lilla maskin utropa sådana axiomer som:
’Kung Oskar är Sveriges och Norges konung.’
Det mest tragiska var, när mamsell Lina nöd­
vändigt ville hölja en av flickorna med ära
genom att låta henne sjunga i fonografen. Men
de voro alla liknöjda om äran och utmärkelsen,
och det kom till flera patetiska scener, då mam­
sell Lina vandrade omkring och med ömsom var­
nande, straffande och bedjande röst uppmanade

dem att göra sig hörda» etc. etc. Med medvetet
överdrivna ord fortfar jag att parodiskt skildra
scenen, och då det slutligen lyckas den fruktade
lärarinnan att tvinga en av mina och min systers
närmare väninnor att sjunga, vars kusin (med
vilken hon senare blev gift) var en av lärarna
i skolan och han på hennes vägnar plötsligt
visar sig ytterligt nervös, har jag på äkta skol­
flicksvis mycket roligt åt detta lilla uppträde.
Det är inte utan att under denna tid genom
alla de ofta likgiltiga anteckningarna går en
nästan omedveten klagan över, att jag tycker
mig vara »une belle âme incomprise», och den
30 april blir jag verkligen själv uppmärksam på
det. »Jag tycker egentligen», heter det, »att.
det är rysligt dumt och romanaktigt att klaga
över att inte vara ’förstådd’, och jag är
naturligtvis inte mera oförstådd än andra, ty
jag tror knappt det finnes två människor, som
fullkomligt förstå och sympatisera med var­
andra, men jag kan likväl inte underlåta att
ibland höja en suck över att vara så oförstådd.»
Jag kan emellertid »inte anklaga någon män­
niska därför, ty jag förstår allra minst mig själv.
Alla dessa böjelser, tankar och instinkter, som
äro lika mäktiga men fullkomligt stridiga och
motsatta – vem kan väl reda ut och förstå
dem?»

Med denna brydsamma fråga slutar det första
lilla svarta vaxduksinbundna häftet, och det
nästa, som utgör omedelbar fortsättning därpå
och är daterat »Lund den 1 maj 1880», inne­
håller redan i de allra första orden ett slags trös­
tande program, inneslutet inom citationstecken:
»Sök sällheten i ditt eget hjärta och i himlen
och du skall finna den även på jorden.»
Längre ned på sidan skriver jag: »Det är
visserligen lite svårt att antaga en dylik sats
som rättesnöre för livet, och jag betvivlar visst
inte, att jag kommer att tämligen betydligt av­
vika därifrån ibland – ty jag är visst ingen
föraktare av jordisk lycka och jordiskt nöje
(tvärtom!), det har i mina ögon ganska högt
värde, men jag skall komma ihåg ’receptet’ och
använda det också, ty ingen jordisk lycka kan
bestå, som inte äger sin rot i hjärtat och i
himlen.»
Här avbryter jag för en stund mina filosofiska
betraktelser för att glädja mig över första
maj i Lund: denna vårfestliga dag, åt vilken
jag alltid gladde mig. Men reflexionslusten vak­
nar snart på nytt och jag skriver:
»När jag stod under den klara blå majhimlen
och de friska tonerna av ’Sjungom studentens
lyckliga dag’ klingade i mina öron – – – 
tänkte jag: Dessa unga män, som nu som fria

lyckliga studenter hälsa våren välkommen, hur
snart skola de ej som ’män i livet’ svika de
studentfanor, som de nu hålla så högt, och på
samma gång sin ungdoms idealer och bli själ­
viska och tråkiga och prosaiska människor!»
Jag tänker på det förestående avskedet från
Lund och »undrar, om jag nästa första maj får
höra studentsången och se de kära vita mös­
sorna. Troligen inte. Ja, visst skall jag sakna
det – men man får väl leva ändå!»
Den 12 maj är jag djupt upptagen av, att vi
så plötsligt förlorat Mimi Widegren, som dog
efter en kort sjukdom. Jag påminner mig hennes
smeknamn som klassens »lilla missekatt – vår
’krullhåriga tös’, vår kära gamla kamrat». »Jag
minns», fortsätter jag, »att vi alltid brukade säga,
att Mimi var den bästa av oss alla, och hur
vi, när vi omtalade varandras fel, kommo under­
fund med, att Mimi egentligen inte hade ett enda
huvudfel. Hon var godsint, modig, frikostig, vän­
lig, mycket uppriktig och glad. Hon skrattade
alltid, när vi sade det, och påstod, ’att hon nog
själv visste detta, ty hon kände sig egenkär,
mycket egenkär’».
Ja, hon var verkligen en rar flicka, som säkert
ingen av hennes unga kamrater någonsin glömt.
Ännu efter nära femtio år kan jag, som det
står i boken »se henne för mig i hennes blåa

klänning och med det vackra lockiga håret».
»Hennes liv var kort och lyckligt», slutar jag,
»hennes död så lätt.» Hon dog i nervfeber, en
knapp månad efter vår konfirmation, och jag
minns, att vi kamrater då ofta brukade tala om,
hur »syndfri» hon var och borde ha känt sig.
Med undantag av en – som, utan att vi ännu
visste det, redan var dödsdömd – hade vi andra
ju livet framför oss.
En veckas tid efteråt går jag åter fullständigt
upp i Grekland och »Den siste Athenaren»: på
många sidor, överallt där jag slår upp i boken,
ser jag inte annat än »Hellas» och »Foibos Apol­
lon» och »Oliv- och lagerlundar» och »Pallas
Athene själv». Jag fördjupar mig i brytnings­
tidens kamp och avoghet mot dem, som för­
kunnade kristendomen i den antika världen. Har
jag blivit klokare nu? Det är inte längre sedan
än i går afton – nu frampå vårsidan 1925 –
som jag knappt kunde gå och lägga mig av intresse
för det östromerska riket under Justinianus? –
Som jag gång på gång nödgas konstatera i mina
små dagböcker: »man förändras inte»! – Nej,
det gör man visst inte. Och vad »utvecklingen»
angår (som jag då alltid så varmt hoppades på),
så är det visst både si och så med den saken.
I min allra sista uppteckning från skoltiden
i Lund – den 29 maj 1880 – är jag upptagen

av avskedskänslans vemod och beklämning. »Hela
min gamla värld skall jag nu lämna, de band,
som vana och vänskap knutit, skola nu lösas eller
småningom slappas», säger jag. Jag fick rätt,
mera rätt än jag då inbillade mig. När jag i
början av juni lämnade Lund var det i verk­
ligheten för alltid. Den korta termin, jag några
år efteråt som student tillbragte där, återgav mig
aldrig min barndoms stad – inte heller »Akade­
mien», som jag i så hög grad såg upp till och
som nog betytt långt mera för min självupp­
fostran än jag under många år förstod eller
ville medgiva.
Min egentliga skoltid, min skoltid som
»barn» var slut: »Vår klass», står det i
boken, »skall aldrig mera bli ett helt.» Jag
fick lyckan att ännu länge kunna åtnjuta goda
lärares handledning, jag kom i ett större, moder­
nare läroverk, jag fick nya, kära och omtyckta
kamrater – men – men jag hade blivit äldre
och ägde inte längre samma förmåga att in­
tressera mig för och sluta mig till »vår klass»
(eller vår »ring» som det sedan i Stockholm
kom att heta) som jag haft, när jag i elvaårs­
åldern första gången satte mig på en av de
smala träbänkarna i mamsell Linas ljusa skol­
rum.
Sommaren hemma i Göinge härad går under

ovisshet och framtidsplaner, mycken läsning som
vanligt, många drömmerier och vandringar, en­
sam eller ihop med syskonen, och några få
»händelser» – alltid tunnsådda i vårt enformiga
liv. Bl. a. var jag under några veckor inbjuden
till släktingar i Malmö, som bodde i en villa vid
havet. Jag hade där mina jämnåriga kusiner,
som jag känt så länge jag kunde minnas, och
fick även några nya bekanta, bland vilka fram­
för allt Elvir Berling, då en trevlig, vacker och
gladlynt pojke, vilken sedan som officer och
under någon tid militärattaché i Paris mycket
skulle låta tala om sig, blev en omtyckt daglig
kamrat. Han och jag och min kusin Hugo –
alla tre ungefär jämnåriga och med samma spe­
cifikt skånska uppfattning av humor (något
som i vår provins ofta kommer en att så starkt
känna landsmansskapet) – läste tillsammans den
värsta skräp- och sensationsroman jag någonsin
läst »Polens fantom», vilken gav oss anledning
till ändlösa parodier och skämtsamma anspel­
ningar. Denna form för nöje: sentimentala och
överspända böcker, som man under läsningen
fritt förlöjligade, tills de blevo alldeles groteska,
var också hemma en omtyckt förströelse, och
en av mina helt unga systrar utvecklade med
tiden en nästan enastående virtuositet att finna
och markera det löjeväckande i en romantisk

dussinroman, som vi – redan med ena foten
i »realismens» tidevarv! – inte längre voro i
stånd att ta på allvar eller på annat vis goutera.
Men när jag på en av de närmast följande
sidorna i dagboken ser, hur riktigt imponerad
jag under just samma sommar känner mig av
en mycket fantastisk berättelse av Claude Gerard
– »Järnringen» kallad –, så tvingas jag att an­
taga, att »Polens fantom» i sin genre måtte ha
varit något alldeles ovanligt skräp, eftersom inte
ens jag kunde finna något slags »sublimitet» i
den.
Under denna vistelse i Malmö såg jag också
för första gången en glimt av Köpenhamn –
bokstavligen blott en »glimt» – hela utflykten
omtalas endast på en halv sida, och huvudin­
trycket tycks ha varit förvirring, tandvärk och
Tivoli. Det var den första storstad jag någon­
sin sett.
Några få ögonblicksbilder ur det verkliga livet
förekomma då och då bland alla dagbokens
många »reflexioner». Min halvvuxna syster Sig­
rid och vår gamla kära lärarinna »Mamsan», som
nu bodde i Småland, men denna sommar be­
sökte oss i Skåne, skymta sålunda en kväll fram
i månskenet i allén under Ellens och mitt fön­
ster, beredda »att ge sig ut på sin allra
senaste aftonpromenad». – Eller: »En söndags­

morgon i skogen – den lågande, sprakande sved­
jan under de tjocka rökmolnen – runtomkring:
den höga, gröna, täta, fuktiga skogen. På stenen
fladdrar Ellens blåa klänning och mellan de
väldiga rökmassorna ser jag min fars kraftiga
gestalt i ljusa sommarkläder och kragstövlar.»
Det var en augustimorgon. – Och fram för mitt
minne drager nu en hel rad av dessa märk­
värdigt klara, daggfriska eftersommardagar i
skogen därhemma, när ljungen blommar på de
gamla »svedjorna». Jag undrar om inte den,
som just brann den söndagsmorgonen, var en
av de sista – om inte den allra sista – av
de många »svedjor», min far låtit företaga.
Min resa till Stockholm tyckes nu äntligen
vara definitivt bestämd, ty samma dag skriver
jag:
»Då jag nu står på hemmets tröskel, synes
mig den värld jag blickar ut i så stor och så
ljus. Jag vet ju nog, att den äger så mycket
sorgligt och dåligt, men människorna och i syn­
nerhet ungdomen älskar ju att hoppas och endast
se tingens ljusa sida.» Detta gjorde jag nog ärligt
och av fullaste hjärta.
Därefter önskar jag »kunna göra något för
Sverige, mitt fädernesland, som jag älskar så
högt» och »jag vill, att där skall finnas spår av,
var jag gått fram i världen». Huruvida och på

vad sätt detta skall låta sig göra, är jag tyvärr
i tvivel om. »Kvinnor kunna ju inte åstad­
komma stort», men »för mannen ligger hans
bana öppen: arbete, strid, seger och ära höra
honom till». Och plötsligt övergår jag till att
avundas Napoleon och önska att jag hade varit
i hans ställe!
Jag slutar resignerat med att »tro», att »det
väl är det bästa, som sker». »Jag är nöjd med
vad jag är och skall försöka att fylla mina
plikter.» Med denna föresats reste jag så några
dagar därefter till Stockholm. Min länge närda
önskan att få »komma ut i världen» tycktes mig
nu uppfyllas.



VI.













Nästa anteckning är skriven med annat slags
bläck och daterad Stockholm 20 septem­
ber 1880.
Efter några av mina vanliga lyriska utbrott
kommer jag till mina nya fakta och berättar:
»Resan gick tämligen bra. Då jag i Hässle­
holm tagit farväl av mor, kände jag mig inte
sorgsen, det kan jag inte säga, men inte heller
precis glad. Det var en besynnerlig och ovanlig
känsla av oberoende och egen kraft, som be­
mäktigade sig mig. Mina reskamrater (jag får
väl tala lite om dem) utgjordes av en gammal
fru med sin dotter. Modern med sina fina, skarpt
utpräglade drag och sin svarta dräkt såg vid
lampskenet ut som jag föreställer mig Catha­
rina av Medici eller kung Märtha. Dottern var
en mycket besynnerlig varelse. Halva natten
läste hon högt för sig själv i ett slags andakts­
bok, så att mamman vaknade. Jag var natur­
ligtvis vaken men blundade, jag ville förstås
inte störa dem i deras samtal.

’Agnes, jag ber dig, var tyst’, sade kung
Märtha. ’Vad skall folk väl säga?’
’Skulle jag bry mig om, vad folket säger,
mamma! Skulle jag skämmas för min frälsare!
Jag vet att jag skall snart dö’, svarade Agnes
högljutt och med patos.
’Agnes’, sade den stackars kung Märtha,
’reproachfully’. (Jag använder här med flit mitt
i beskrivningen ett engelskt adverb – ty jag
var just då upptagen av England, och i min
resväska som hängde om halsen på mig, hade
jag andra delen av The Pickwick Papers.)
Därpå svarar ’Agnes’:
’Ja, jag vet nog, att mamma inte kan tycka det
är roligt, men för mig är det mycket roligt.
Så kommer mamma efter och alla människor
komma efter. Ack så roligt!...’ Och så fortfor
den stackars flickan att högljutt och förvirrat
tala och läsa. Ibland grät hon och omfamnade
modern. Jag tror inte, hon hade sitt fulla för­
stånd, stackars flicka.»
Här slutar beskrivningen på min första färd
på nattåg. Det var första gången jag på nära håll
såg en människa, som tycktes mig vara på van­
sinnets brant, vilket hon kanske också var. En
gång hotade hon kasta sig ut genom fönstret.
Mig var hon snäll emot. Jag minns, att när jag,
trött av den långa ovana färden och den sömn­

lösa natten, frampå morgonen började må rik­
tigt illa, lade hon undan boken, hjälpte mig vän­
ligt till rätta, stoppade min stora sjal om mig
och pysslade om mig. Jag tror att den stackars
modern var riktigt glad över, att dottern hade
fått någon annan att tänka på än sig själv.
»Nå, äntligen slutade denna natt (fortsätter
jag i dagboken) och lokomotivet signalerade
Stockholms Centralstation. En liten jungfru var
nere och tog emot mig och följde mig till Malm­
skillnadsgatan. Hon förde mig in i ett stort luftigt
rum med två höga fönster och tillkännagav, att
det var här jag skulle bo. Som jag inte såg till
någon annan människa, tog jag mitt parti att
kläda och kamma mig, och när det var gjort,
slog jag mig ned vid fönstret och ägnade ’från
tredje våningen’ en blick åt Stockholm och i
synnerhet åt huset mittemot, i vars andra våning
jag mycket väl kunde se in. Då jag snart leds­
nade på nöjet att se en herre sitta och raka
sig i fönstret, öppnade jag Pickwick och för­
djupade mig snart i de gamla herrarna, tills en
tjock fet dam med vänligt men trivialt utseende
inträdde och presenterade sig som min värdinna.»
»Jaha – där slutar resan! Få se, hur det
blir sedan. Med respekt sagt, får jag nämna, att
jag inte är especially fond of the boarding house.

They always speak about theatres and music and
of those subjects I am rather ignorant.»
Den engelska satsen på slutet är en tribut åt
Dickens och min egen lärdom, varmed jag antag­
ligen söker trösta mig, då jag nog förefaller
mycket okunnig i allt som rör »teater och musik».
Den fetlagda damen, som så vänligt kom in och
hälsade på mig och genast bad mig säga tant,
hade – om hon än vetat det – aldrig behövt
ta sig nära, att jag i första ögonblicket kallade
hennes utseende »trivialt». Det var ett »mode­
ord» från Lund (liksom »snillrik»), vilket jag i
tid och otid använde. Och därmed menades egent­
ligen bara, att någon inte föreföll mig spännande,
inte var »utpräglad» nog, och inte »påminde mig
om Chatarina av Medici eller kung Märtha».
Redan samma kväll (ser jag) försonade jag
mig grundligt med musiken, i det en av damerna
i pensionatet, vilken genomgick konservatoriet,
vänligt tog mig med sig på Operan, där jag
såg »Mignon». Naturligtvis är jag i sjunde him­
len och »känner, att jag lever i den stora
staden». Sedan övergår jag till att tala om
Lyceum och kamraterna. Jag har ännu knappt
sett dem och »undrar», om jag med tiden skall
fästa mig vid dem och vid lärarna lika mycket
som vid de gamla i Lund. »Kanhända», skriver

jag på en gång förtröstansfullt och skeptiskt,
»men Gudrun kan jag ju inte få tillbaka.»
Det gick bra i de nya förhållandena och efter
allt vad jag vet, tyckte flickorna om mig. Jag
ansågs »rolig», hade många infall, var av natu­
ren mycket glättig, och av min fars öppna, lätt
väckta välvilja hade jag nog också ärvt en god
portion. Därtill hade jag under denna period
oftast en ljus, tillitsfull, mycket optimistisk upp­
fattning av alla nya bekantskaper. Frånsidan av
medaljen var, att när jag någon gång märkte,
att jag misstagit mig, jag alltid hade så svårt
att förlåta. Men detta betydde inte stort – inte
på den tiden. Jag hade heller inte ofta anled­
ning att tänka vidare på frånsidan, då för det
mesta alla voro snälla mot mig.
Första tiden i Stockholm, då jag hade rätt
mycket skolarbete, skrev jag ganska sällan i dag­
boken. Den 7 oktober är jag emellertid
bitterligt missnöjd med något – men den 8 är
jag glad igen och skriver sida upp och sida ned
om något nojs och skämt vi flickor haft för oss.
Pensionatet vid Malmskillnadsgatan lämnade
jag rätt snart, i det jag oförmodat blev erbjuden
en i ekonomiskt hänseende ytterst fördelaktig in­
ackordering hos en äldre ensam dam, som räk­
nade på sällskap av mig. Mycken tid tillbragte
jag också hos min mors äldste bror, kapten vid

Väg- och vattenbyggnadskåren, som var gift och
hade flera barn – alla mycket yngre än jag, så
att jag hade föga sällskap av dessa små kusiner.
Julen, som jag tillbragte i Stockholm, för för­
sta gången långt från hemmet, fylles av många
reflexioner – bl. a, också över »kärlek», och jag
förefaller mig själv »en gåta». Inte därför att
jag var kär i någon – snarare, ser det ut,
därför att jag inte var det. Förmodligen hörde
jag så mycket om andras känslor, att jag tyckte
det vara nästan abnormt att inte kunna prestera
något motsvarande förtroende i den vägen. Fram­
på vårsidan mångdubblas dessa betraktelser och
bli på samma gång dunklare och dunklare. Ofta
klagar jag över, att jag, som »av naturen är
öppen som en dag», inte har någon jag riktigt
kan »tala med» och därför förekommer »inbunden
och sluten». På ett ställe citerar jag bittert Byron:

»Why should I for others groan,
when no one sighs for me?»

– och slår sedan upp första sidan av dagboken
med de ord jag skrev i Lund på första maj för
ett år sedan: »Sök sällheten i ditt eget hjärta
och i himlen» etc. Varpå jag sorgset fortsätter:
»Ack ja, för ett år sedan trodde jag fullt
och fast, att jag skulle kunna lyda den satsen

– att jag själv och mitt samvetes vittnesbörd
skulle vara nog för min lycka. Nu finner jag,
att där behöves så mycket mera.» Jag tillstår,
att jag inte längre bryr mig om att »gräva mig
in bland mina älskade böcker och tänka och
grubbla för mig själv». Jag vill se, »vad livet,
det verkliga livet kan bjuda en ung kvinna
med rikt och varmt hjärta och sinne och livlig
och glödande fantasi. Jag längtar efter att leva
och känna, att jag lever.»
Ord och inga visor! – som mor brukade säga
därhemma. Något var i olag; jag, som annars
är så foglig och optimistisk, finner mig inte
längre nöjd med det som bjudes mig. Jag är i
öppen revolt mot mitt öde och den 2 maj, »då
jag (skriver jag bittert jämförande) för ett år
sedan var en liten flicka, glad och förtröstans­
full», tycker jag plötsligt att jag blivit »gam­
mal». Det är emellertid ej längre sedan än den 20
januari jag fyllt sjutton år: åldern kunde det
ej vara, som tryckte mig! Jag var missnöjd med
mig själv – det var knuten – och med allt­
ihop för resten. Men den 18 maj kan jag gud­
skelov åter trösta mig med »Hellas» och en rekon­
struktion av livet där nere, vilket jag finner
»avundsvärt». Men trösten är ihålig – Aspasia
och Perikles ha för tillfället inte riktigt herra­
välde över mig: det är tydligt att jag under

dessa månader genomgått en inre kris, att jag
inte bryr mig om att tala om det – och när
jag skriver, skriver jag dunkelt.
Att de mörka stämningar, som under denna
vår ibland komma till orda i boken, även skulle
givit sig luft, när jag var tillsammans med andra,
kan jag rakt inte tro. Jag var munter som förr,
full av upptåg och infall både i skolan och utan­
för den. Och för att vara det, behövde jag inte
alls lägga band på mig eller förställa mig. Inte
alls. Satt jag med dagboken framför mig och
skrev en av mina allra dystraste sidor och en
av kamraterna knackade på dörren och sade:
»Det är så vackert där ute! Vill du inte gå
med ut och gå i Kungsträdgården?», så stoppade
jag ögonblickligen boken in i »skrinet», tog hatt
och kappa på mig och var förtjust över att
komma ut och röra på mig. Jag var glad, jag
hade roligt, jag hade ögonen med mig, och när
jag kom hem, hade jag tusen saker att berätta
och njöt av att berätta dem. Men de kommo
tyvärr aldrig i dagboken, som i skrinet låg och
väntade på min nästa »stämning». De enda stäm­
ningar, som voro värda att förevigas, voro näm­
ligen de melankoliska.
Och alla dessa mörkt färgade skriverier, i vilka
en viss inre jäsning och oro ger sig luft, må
därför inte uppfattas så som om jag i det dag­


Mathilda Kruse. (Sjutton år.)







liga livet hängde med huvudet eller tyckte jag
hade tråkigt. Det tyckte jag långtifrån. Största
delen av min tid upptogs av skolan och de
olika lektionerna: tillfredsställelsen att för var
dag vinna ökade kunskaper och vara i tillfälle
att ordna och fullständiggöra mina begrepp –
»Erkendelsens Glæde», som Georg Brandes prisar
– hade för mig, som var så ung och som alltid
varit så vetgirig, större betydelse än allt annat.
Ännu så länge!– Ens bemödanden – dels
medvetna, dels omedvetna – att efter för­
måga tillägna sig de olika lärarnas synpunk­
ter, tillägna sig och begagna sig av deras sätt
att undervisa – uppövade ens andliga smidig­
het och gav åt de växlande »timmarna» en viss
spänning, som för många kanske inte existerade
men för andra hade stor betydelse. I somliga
ämnen, t. ex. matematik, var jag dum, men
andra lågo deciderat för mig, och i sådana fall
blev skolarbetet långt mera ett nöje än en plikt.
Någon »mönsterflicka» blev jag aldrig – hade
jag inte »anlag» för ett ämne, kostade det mig
övervinnelse att sysselsätta mig med det. Jag
glömmer aldrig, vilken skräck och olust skrift­
liga matematiska uppgifter, som jag omöjligt på
egen hand och på hederligt vis, utan fusk, såg
någon utsikt att lösa, framkallade hos mig.
Mycket kom också an på de respektive lärarnas

förmåga att framställa en sak. Disciplin hade jag
väl nog på sätt och vis – det hade mamsell
Lina sörjt för – men jag hade ingen auktoritets­
tro (hade jag från början haft vidare av den
varan, vilket jag nog inte hade, hade hennes
pockande fordringar i den vägen och min trot­
siga ovilja att underkasta mig dem, bidragit att
nedbryta den) och min tidiga vana att analysera
och kritisera allt, som kom inom min räckvidd,
gjorde mig till en uppmärksam men föga ortodox
lärjunge. Liksom i Lund, där docent Friedlander
många gånger måst hålla »Thilda Kruse» på
mattan, var jag frågvis och oppositionslysten.
Jag »bråkade» ibland – och vad värre var: jag
tyckte emellanåt, att det var riktigt roligt att
bråka. Och när det – i synnerhet under första
året, då vi ännu i vår »ring» voro så unga –
var frågan om självsvåld och ofog, var jag med
mitt naturliga övermod vanligen en av de värsta.
Vi hade då en ung lärare i fysik, som vi voro
allt annat än snälla emot, och det visade sig
till slut, att han rakt ingen förmåga hade att
sätta sig i respekt hos oss. Undantagsvis hade
vi den terminen eftermiddagstimmar, och en
vinterkväll vid lektionens slut – jag glömmer
det aldrig! – innan vi skildes åt och ännu sutto
omkring bordet, sade han mycket lugnt och still­
samt, att detta var vår sista timme för honom:

han hade avsagt sig att läsa i skolan och ville
nu taga farväl av oss. Vi hade inte väntat oss
detta och kände oss både förskräckta, häpna och
förlägna. Men det blev värre, när han på samma
lugna vis och i samma sävliga ton – han var
skåning – sade: »Jag har läst så mycket med
pojkar i er ålder, deras självsvåld och bråkig­
het och ofta brist på intelligens, när det gällde
att värdera och tillägna sig undervisningen, har
mer än en gång givit mig avsmak för att under­
visa. Men när jag blev erbjuden den här plat­
sen, tog jag emot den med stor glädje och stora
förväntningar. Jag utmålade för mig, vilket nöje
det kunde bliva att efter dagens egentliga arbete
vara tillsammans med en klass unga flickor från
bildade hem, som, då de gå den hittills rätt
ovanliga studievägen, måste förutsättas vara mer
än vanligt intelligenta och intresserade. Jag
gladde mig uppriktigt åt att läsa med er –
och nu!...» Han hade äntligen förmått tämja
oss. Vi skämdes så, att vi storgräto – i synner­
het jag var förtvivlad: jag kunde inte förlåta
mig själv. Att han var skåning, att jag var den
enda landsmaninna han hade i hela skolan,
att jag visste, att han var fattig och gav lek­
tioner för att skaffa sig medel till att fortsätta
sina egna studier, gjorde, att hans förebråelser
kändes ännu mera svidande. Och att jag visste,

att jag – av ett slags feghet, ty flickorna gjorde
narr åt hans skånska uttal och retades med
mig – att jag visste, att jag just därför satt
en ära i att vara riktigt elak och, när jag såg,
hur han ofta rodnade och bet sig i läppen av
förargelse, dövat alla samvetskval och fram­
härdat i min stygghet mot min egen landsman,
som studerat i Lund, gjorde alltihop långt värre
för mig än för de andra. Hur ödmjuka vi nu i
elfte timmen voro, hur uppriktigt vi bådo om
förlåtelse! Men nu var det för sent – han var
långsint, som vi skåningar ju äro, och nu hade
han tagit sitt parti. Det blev verkligen vår sista
timme för honom, och nästa termin engagerade
rektorn en äldre klassföreståndarinna för den
nu ökända ostyriga första gymnasieringen. Hon
vek inte ifrån oss under timmarna – då vi alltid
förut varit allena med lärarna – och dolde
inte, att hon ansåg det vara hennes plikt att
rapportera vårt uppförande på allra högsta ort.
I grund och botten var det inte det ringaste ont
med oss, men vi voro uppsluppna, alltför ung­
domligt hänsynslösa, när vi blevo uppspelta eller
eggade varandra till skämt och nojs: utan tvivel
behövde vi en mentor.
De flesta av kamraterna voro liksom jag från
landsorten – från Värmland, Dalsland, Närke,
Småland, Halland etc. men i olikhet med mig

voro de alla stadsbor och vana vid en småstads
koncentrerade sällskapsliv. De hade därför mera
behov av s. k. nöjen och vad vi hemma brukade
kalla »tillställningar», än jag hade, och i synner­
het under första skoltiden, innan de kände sig
riktigt varma i kläderna i Stockholm och blivit
förtroliga med umgänget där, anlitade de nästan
dagligen sin fantasi för att »hitta på något». –
Detta kom också mig till godo och jag blev
snart en av dem, som lärde mig att »hitta på».
Jag ser sålunda i dagboken, hur vi, för att slå
ihjäl en lördagseftermiddag, iscensatte en hel
komedi på ett konditori på Norrtullsgatan, där
vi för att mystifiera den tillfälliga och likgiltiga
expeditrisen utgåvo oss för utlänningar. Huvud­
rollen tillföll mig, som talade hjälpligt engelska,
och en väninna, som blivit uppfostrad i Bremen
och talade flytande tyska. Vi båda skulle »låtsa,
att vi inte förstodo svenska», och detta medel­
måttiga nöje roade oss så otroligt, att jag fin­
ner hela företaget värt ett ytterligt detaljerat
omnämnande, som annars så sällan bestås på
vardagens små händelser.
Jag minns också knäckkalasen i främmande
köksinteriörer, där vi med skållheta papperslådor
flögo ut och in genom en bakdörr rakt ut i snön
och efteråt riskerade våra tänder på den knappt
svalnade söta massan. Och när det blev skrid­

skois, voro vi alla eftermiddagar – jag åtmin­
stone – till finnandes på Nybroviken. Jag blev
under denna första vinter i Stockholm en så
passionerad skridskoåkerska, att jag fullt och
fast trodde, att intet nöje i världen kunde gå
upp däremot – teatern undantagen!
Det var också roligt. I synnerhet under de
vackra klara söndagarna, då man emellanåt,
en hel flock ungdomar, vågade sig ända ut på
Djurgårdsbrunnsviken eller Mälaren och slapp
trängas på de vanliga överfyllda »banorna» inne
i staden. Jag minns en sådan söndag: en smal
fjärd mellan skogklädda stränder, isen så blankt
oberörd, att våra skridskor voro de första, som
skuro fåror i den lätt snöpudrade ytan.
På dessa skridskofärder voro vi i regeln till­
sammans med »några pojkar», vanligen släk­
tingar eller närmare bekanta till någon av
flickorna. I mina Lundauppteckningar från de
närmast föregående åren tar jag gärna denna
kategori av människosläktet tämligen överlägset
och är i synnerhet sträng, när umgänget med
dem tenderade att bli »tramsigt». – Nu är jag
ju inte längre så sittlich entrüstet som jag under
uppväxten brukade vara, när en eller annan
»dram» i den vägen förekom i skolan och under­
kastades mamsell Linas hårdhänta behandling.
Naturligtvis är »tramsighet och slamsighet» allt­

jämt lika förkastliga begrepp, men jag gör nu
skillnad på olika kategorier – slår dem inte
alla över en bank – utan medger med växande
förståelse, att det i dessa förhållanden gives
nyanser. Jag har i det hela blivit långt mera
tolerant. Inte så att förstå, att jag någonsin
(detta är mycket invecklat!) egentligen hade haft
något speciellt emot »pojkar» – tvärtom ut­
talar jag gång på gång i mina dagböcker, att
jag »tycker om att prata med pojkar» – men
det var flickornas intresse för dem, som
tycktes mig så högst malplacerat. Vad mig själv
angår, ansåg jag det länge tämligen uteslutet,
att någon nu levande man eller pojke skulle
kunna fördunkla Valdemar Sejr eller Richard
Lejonhjärta eller Karmides eller Napoleon eller
ens Laurie. Inte fanns det mycket hopp för
vanliga människor att någonsin höja sig till ett
sådant standard, som jag uppställde. Gentemot
unga flickors »tycken», »sentimentalitet» och
andra liknande utslag av ett visst sinnestill­
stånd, reserverade jag mig på det bestämdaste
i de betraktelser, jag skrev den dagen jag blev
sexton år: »Med mig blir det troligen ett undan­
tag, såvida ej ett underverk inträffar», står i
boken under den 20 januari 1880. Intet under­
verk inträffade, men nu var jag sjutton år och

började tycka, att pojkar hade sina sidor, de
också. Framför allt voro de levande.
En av pojkarna, som brukade åka skridskor
med oss på Nybroviken och Djurgårdsbrunns­
viken, minns jag särdeles väl – en lång mörk­
hårig ung man, volontär vid något norrländskt
fältjägarregemente, vilken ännu inte tagit stu­
dentexamen. Han åkte företrädesvis med mig och
bar regelbundet mina skridskor hem till min
port. Under den långa vägen upp till Vasastaden
hade vi alltid de allra allvarligaste och djup­
sinnigaste samtal – d. v. s. det var mest jag,
som sade djupsinnigheterna och han, som in­
stämde. En dag, en lovdag – fettisdagen tror
jag – följde han mig som vanligt. När vi tagit
avsked av varandra och jag tackat honom för
att han burit skridskorna, föll det mig in, medan
jag gick uppför trappan att titta ut genom ett
av fönstren: han stod ännu där nere och tittade
orörlig uppåt huset med ett så eget uttryck i de
nästan svarta ögonen. Efteråt var jag i så märk­
värdigt gott humör hela den dagen.
Som sagt: hela den invecklade frågan om »poj­
karna» hade på sista tiden blivit långt mera in­
vecklad och långt mera nyanserad – kunde inte
som i Lund avfärdas med bara ordet »trams».
Idealen och fordringarna voro nog desamma,
som jag då hade haft, men jag var kanske

inte alldeles densamma, och i alla fall var jag
inte längre så kategoriskt ensidig. Varken mot
»flickor» i allmänhet – icke heller mot mig själv
– var jag numera så förfärligt sträng. Kamra­
terna i Lyceum (och där diskuterade vi för­
stås våra egna och andras respektiva egenskaper,
med samma intresse, som vi brukat göra i Lund)
hade en gång fastslagit, att jag var en av dem,
som av naturen hade »karltycke», och detta var
jag allt annat än missnöjd med att höra. Man
kan kalla det vad man vill – karltycke eller
vad man vill – naturligtvis märkte jag, att
jag hade ett visst inflytande över män, att de
gärna talade med mig – liksom jag gärna talade
med dem – och att de ibland till och med
voro hågade att säga dumheter och göra dum­
heter för min skull. Men då jag i allmänhet
hade få chanser att träffa dessa intressanta
varelser, var min erfarenhet av dem tyvärr allt­
jämt mycket begränsad. Eftersom min morbror
ju var militär – liksom husfadern i den familj,
där jag hela tiden i Stockholm – med undan­
tag av allra första året – bodde, såg jag
nästan aldrig andra karlar än officerare. Nog
tyckte jag alltid det var roligt träffa människor
– nya människor – nya möjligheter – men
under denna tid, de sista tonåren, var jag dock
mest upptagen av skolan och av min egen

eviga medvetna och omedvetna »självuppfostran»,
med vilken alla mina dagböcker framför allt
sysselsätta sig. Blott en enda gång (jag talar nu
om de unga män jag på den tiden kände) tecknade
det sig till något allvarligt i känsloväg. Han var
väl en tio år äldre än jag – tjugosju eller tjugo­
åtta år – varmhjärtad, okonstlad och hederlig,
men hade nog en mycket bestämd, fordrande och
utan tvivel häftig karaktär. Jag bedömer honom
nu, sådan som han då – efter mitt lilla förstånd
– tycktes mig vara, ehuru jag nu är så långt
utanför det inflytande, hans manliga hållning
och väsen, hans allvarliga, välljudande röst, säll­
synta leende och mörkblå ögon nog utövade på
mig. Det som i mina ögon fattades honom, var
en viss lätthet, finhet och smidighet, och jag
förstod nog, att han inte hade eller någonsin
kunde få samma intressen som jag. Det tänkte
jag inte mycket på – inte då: i närvaro av
rösten, leendet, de mörkblå ögonen etc. var det
svårt att resonera så mycket. Huvudsaken var,
att jag kände – anade – begrep (vad skall man
säga) att han verkligen tyckte om mig sådan
som jag var. En gång (allting var ju alltid
så svävande oss emellan) måste jag på något
sätt ha sårat honom djupt, och vi hade en scen
– en majdag på Djurgården, hur väl jag nu
minns det – då han blev häftig och jag grät.

Efteråt kände jag mig bitter och bedrövad och
otillgänglig, och sedan reste jag hem till Skåne
över sommaren. Därifrån återskickade jag till ho­
nom några böcker, han lånat mig (egentligen var
det visst hans mening, att jag skulle behålla
dem, men allting var ju så svävande, och jag var
så ung) på samma gång jag i ett litet tafatt, snävt
och kyligt brev, vari jag nog också lät förstå,
att jag helst inte ville tänka mera på den före­
gående våren, skrev och »tackade för lånet».
Förut i Stockholm, där vi bägge vistades,
hade han ibland skrivit till mig – en gång ett
brev på hela sex sidor, som jag efteråt brände
upp. Varför? – Det började med den likgiltiga
överskriften »Bästa ...» – det var i all sin rätt­
framhet så varsamt ömt och uttryckte egent­
ligen blott hans lust att få tala med mig ...
Ibland var han så varsam som om han talade
till en fågel, man håller i handen, och ibland
blev han så häftig emot mig. Jag ansåg nog det
brevet för en skatt – men ... När jag en tid
hade haft det i skrinet, så tryckte det mig, att
det låg där, och jag brände upp det. På mitt
brev från Skåne fick jag intet svar – väntade
det heller inte. Och ändå kändes det tomt, och
jag var inte nöjd.
Sedan återsåg jag honom blott en enda gång:
en middagsstund på Drottninggatan, då jag till­

sammans med en kamrat gick från skolan. Det
klack till i mig, när jag såg honom komma och
mötte hans ögon, granna blå ögon, men natur­
ligtvis visste jag, att nu gällde det – också för
den där andra flickans skull – att hålla sig
styv och låtsa om ingenting. Han hälsade mycket
djupt och vek åt sidan för oss – jag bara böjde
på huvudet.
Men detta var alltså ett undantag – allt annat
var inte annat än prat – muntert livligt ung­
domsprat utan ringaste tillstymmelse till något
slags »känsla». Ibland, när jag är hemma i
Skåne, ser jag ännu på ett av ovanrummen en
stor »spetskula», ungefär en halv aln hög och
förfärligt tung, och påminner mig levande, hur
en kväll en ung artillerilöjtnant, som umgicks i
den familj där jag bodde, pustande och leende
drog fram den under sin vida kappa och gav mig
den, för att »fröken skulle se, att det minsann
inte var leksaker» de exercerade med och sköto
bort uppe på Gärdet ...
Han var en rar trevlig pojke – vi flickor
kallade honom alltid »cartouchen». Någon gång,
mycket sällan, kunde det hända, att jag på
återväg från skolan händelsevis mötte honom
på Drottninggatan – han vände då gärna om
och följde mig uppåt Kungsbacken. Men en dag
gick på motsatta sidan av gatan en av mina

något äldre kusiner från Skåne, som nu stude­
rade vid Skogsinstitutet i Stockholm och ibland
brukade hålla broderliga, högst världserfarna
och alldeles opåkallade förmaningstal för mig.
Vilken scen han ställde till med mig, när jag
kom hem! Jag skrattade – det fanns heller inte
anledning till annat än skratt – och på den
tiden hade jag lätt för att skratta. Men när jag
inte länge efteråt, efter studentexamen lämnade
Stockholm, packade jag i alla fall projektilen
ned i ett hörn av min koffert (»som en trofé»,
sade de andra flickorna sarkastiskt) och betalade
troligen övervikt för den. Jag sade, att det var
en trevlig och originell brevpress – och för­
sökte inbilla mig att den verkligen vore an­
vändbar som sådan, fastän man måste använda
två händer för att lyfta den.
Hur jag såg ut? – Jag såg »ingenting vidare
ut» eller »rakt ingenting ut» – eller »som folket
är mest» – vårt blonda folk. Jag var rätt lång,
vanlig medellängd, smal och smärt som svenska
flickor i den åldern för det mesta äro, men
inte tunn eller mager. Jag var blond – inte så
där skärt och fint silverblond som några av
mina släktingar och väninnor voro – långtifrån
– min blondhet var inte så prononcerad, och
mitt hår var närmast ljusbrunt. Jag hade ovan­
ligt mycket av den varan och lite vågigt var

det omkring pannan och öronen. Jag hade en
stygg vana att rynka pannan, när något för­
bryllade eller intresserade mig, grå ögon, varken
stora eller briljanta, vilka lågo djupt inne, där­
till starkt tecknade, i förhållande till hy och
hår ovanligt mörka ögonbryn – en egenhet,
som även återfanns hos min blonde far och hos
många i hans släkt. Näsan var »vanlig» – varken
ful eller vacker – ingenting att tala om, men
munnen var på den tiden rätt vacker – det var
efter vad jag kunde förstå min egentliga glans­
punkt – och så det livliga och växlande
minspelet. I fråga om klädsel var jag alldeles
ofantligt enkel och tänkte då – liksom senare
i livet – inte vidare på min yttre utstyrsel. I
vardagslag hade jag vanligen alltid svarta klän­
ningar, därför att det var »praktiskt». Jag sades
likna min far och hade också hans långa smala
händer, men tänkte inte på dem, förrän folk
började ge lite akt på dem och säga, att det
inte vore så vanligt med sådana händer och
sådan nagelsättning. Varefter jag antagligen blev
lite fåfäng med dem. Och nu tror jag, att jag har
sagt vad jag med gott samvete kan säga om mitt
utseende. En, som tyckte mycket om mig, ville
inte ta emot ett förskönat madonnaaktigt porträtt
av mig: »På det ser du ut, som om du vore en
skönhet – och det är du ju inte alls! Det du

har, är något helt annat.» Att det vackra
porträttet blev ratat, var ju ledsamt, men att
jag hade »något» var ju alltid en tröst – t.o.m.
om det är troligt, att alla – i den enes eller den
andres ögon – ha »något». För resten var jag i
hög grad »journaliére» (vilket också betonades
av kritiska flickor). När jag någon gång hade
hög färg – kunde jag – enligt deras och andras
utlåtande »se riktigt bra ut», men när jag var
blek och glåmig, såg jag, som sagt, »rakt ingen­
ting ut», och det var nog tyvärr oftast.
Naturligtvis bröt jag på skånska, när jag
talade – dock inte på sydskånska utan på den
variant, som talas i min hemtrakt i Nordskåne.
Men nästan fyra år i en stockholmsk skola var
ej utan inflytande på min dialekt, i synnerhet
som rösten i sig själv var klar och framför allt
särdeles böjlig, varför det också visade sig, att
jag hade ovanligt lätt för uttalet av främmande
språk. I skolan hade jag den triumfen att få
läsa högt de »vackraste styckena» – i synner­
het i franska och engelska – vilket jag tyckte
var så roligt, att jag här måste komma ihåg det.
Som jag redan betonat: trots de många dystra
sidorna i dagboken, var jag i mitt sätt mycket
glättig, ofta yster och uppsluppen. Någon sade
om mig vid denna tid – en karl förstås –
att min »innersta natur var skälmskhet. Nu

kan jag nog förstå, att han kanske kunde få
det intrycket, men vilken min innersta natur var,
det visste inte monsieur. Och jag tvivlar på,
att jag själv – trots allt mitt analyserande
och allt mitt funderande över detta ämne, som
i verkligheten föreföll mig vara det intres­
santaste och viktigaste av allting, i hela den
intressanta och viktiga världen – hade vidare
begrepp om det. Att jag allvarligt gjorde mitt
bästa att komma underfund med mig själv, visar
emellertid nästan var sida av dessa anteckningar.
»Intet gagnar ofta mer än självaktning, byggd på
riktig kunskap om sant och rätt», står bl. a.
som inledande »motto» över det häfte av dag­
boken (1880–81), varmed jag just nu syssel­
sätter mig, och därunder ett annat citat: »Man kan
inte framkalla rena toner ur ett falskt instrument,
inte finna pärlor i en lergrop» o. s v., o. s. v.
Och när jag nu – under skiftande stämningar
– ser tillbaka och söker åter erinra mig denna
första ungdomstid, vet jag, att jag på mitt sätt
och efter mitt förstånd ihärdigt gjorde mitt
bästa att stämma »instrumentet» för den fram­
tidsmusik, som jag hoppades en gång skulle
komma att ljuda ifrån det.
Att fiska efter »pärlorna i ens eget inre» var
intressant – ännu intressantare förstås, när
någon annan välvilligt hjälpte en med pärlfiske­

riet och ibland framdrog ännu märkligare fynd
än jag själv kunnat finna. På ett ställe – mitt i
den lilla nätta boken som under Stockholmstiden
bildade en fortsättning på de mera anspråkslösa
små Lundska vaxdukshäftena – står med stort
frågetecken: »Hur kan någon säga, att jag liknar
Nero?» Ja – hur i all världen kunde någon
vara så galen?
»Lei, Signora, è un tipo italiano!» sade en
gång en italienare till mig fyrtio år efteråt,
när jag var gammal och grå – och menade tro­
ligen därmed bara, att de flesta äldre damer i
alla länder i ungdomens ögon äro förvånande
lika varandra. Men när jag var aderton år, fanns
alltså någon, som tyckte mig vara så spännande
demonisk, att han måste leta fram en annan
»tipo italiano»: själva Lucius Domitius Aheno­
barbus, för att finna någon, som kunde jämföras
med mig! Och fastän jag förstås inte direkt
medger det i boken och till och med skrattade
åt det, var jag nog inte så lite smickrad!
Vi hade ofta mycket besynnerliga samtal och
diskussioner om de mest fantastiska ämnen, fulla
av de djärvaste postulater, som man till det
yttersta ansträngde sig för att fasthålla och nästa
dag hade glömt. Detta har jag dock funnit
värt att anteckna! »Diskussioner» – låt mig
hellre säga dispyter, ty ofta kämpade man till

sista blodsdroppen för sin mening. Men först
när man blivit ensam och släckt ljuset för natten,
visste man precis, vad man »skulle ha sagt»,
som fullständigt och för alltid kunde ha krossat
ens motståndare.
Jag har bläddrat i boken och ibland kommit
något utanför det kronologiska sammanhanget.
Neroperioden och mycket annat, jag här kommit
att beröra, tillhöra 1882 eller 83.
Sommaren hemma 1881 tyckes ha varit föga
händelserik: blott en enda gång har jag öpp­
nat dagboken och då blott för att tala om, hur
regnigt och kallt det är, och samtidigt kritiskt
genomgå »David Copperfield», som jag nog läst
mer än en gång och som var och förblev den
mest älskade av Dickens’ älskade böcker. I sep­
tember är jag åter i Stockholm, och på års­
dagen för min första ankomst dit fördjupar jag
mig i detta års Debet och Kredit.
Jag är inte nöjd med resultatet: många illu­
sioner, »idealer», som jag alltid säger, har jag
förlorat och »bland annat upptäckt, att gåvor
och gengåvor vara längst – eller rättare ut­
tryckt: att människorna alltid vilja ha betalt för
sin godhet». Efter att ha medgivit, att jag nog
själv är »en av de största egoisterna», reflek­
terar jag bittert över, hur »svårt det är att lära

sig världsläxan – i synnerhet när man inte
ens kan stava» – och säger vidare:
»Jag har inte läst en enda cynisk författare,
men jag vet fullkomligt vad de ha att säga.»
»Världsläxan», som jag säger, består i »för
det första att söka draga fördel av allting för
sin egen del och för det andra att framför allt
behålla skenet. En människa, som väl förstår
sig på detta är ’klok, utmärkt och aktningsvärd’.»
– »Och likväl», fortsätter jag, »finns det så
oändligt mycket skönt, gott och ädelt i världen!
Det finns äkta, ren kärlek, ädla och goda strä­
vanden, medlidsamhet och ömhet för lidande.
Det finns visst och sant, men de där ’kloka,
utmärkta och aktningsvärda’ människorna skymma
ju alldeles bort det.»
Vad som framkallat all denna hånliga bitter­
het mot »Samfundets Stötter» kan jag nu
endast dunkelt gissa mig till. Att jag märkte att
»världen» – som var »världslig» – mätte med
en annan aln än jag i min naivitet, uppfostrad
i ovanligt trånga lantliga förhållanden, hittills
varit van vid, hade jag snart nog kommit under­
fund med. Liksom min far var jag idealistiskt-
revolutionärt anlagd – men redan vid första
beröringen med världen kände jag mig långt
mera världsvis, än han under hela sitt långa
liv någonsin blev. Jag var tidigt medveten om

en viss förmåga att iakttaga, genomskåda och
analysera människor, och när jag nu på egen
hand skulle ta mig fram bland främmande,
varade det inte länge, förrän jag rätt klart upp­
fattade, att synas och vara voro två ganska
olikartade begrepp. När jag något senare – men
det varade ännu någon tid! – (nästa anteckning
i boken är en lovsång över Molly Bawn- roma­
nerna, som den tidens flickor läste och svär­
made för) – när jag senare fick fatt i den
»realistiska» litteraturen, fick jag vatten på min
kvarn och stöd för min ungdomligt pessimistiska
uppfattning av det »aktningsvärda» och »ut­
märkta» i den officiella värld, jag under min
barndom och uppväxt haft så föga aning om.
Året slutar i tvivel och osäkerhet. Den 27
november utbrister jag:
»Ack jag önskar – – –  Ja, jag vet knappt
vad jag önskar! Allt tyckes mig så dunkelt och
oklart. Vad är jag? Vad skall jag bli? Kan jag
göra något för att bringa ljus i detta dunkel?
Ack – jag lider så mycket av all denna inre
disharmoni – jag önskar jag kunde bli lycklig.»
Härmed sluta nu anteckningarna för år 1881
– det första år, jag tillbragt »ute i världen».



VII.














Den 10 januari 1882 – strax innan jag fyller
mina aderton år – den tidpunkt docent Friedlan­
der på sin tid nådigt givit mig lov att begynna tala
om min »karaktär» – fortsätter jag mina bittert
sarkastiska samfundsbetraktelser och skriver:
»Jag hörde i dag omtalas ’en ung dam med
ädla strävanden’, och då jag jämförde denna
idealiska bild med originalet, kom jag till det
resultatet, att en ung dam med ädla strävanden
presenterar sig för mänskligheten ungefär så här:
En ung flicka av god familj, blek och lång
men framför allt inte vacker (en vacker, för­
tjusande flicka är otillgänglig för ’ädla strävan­
den’!), som gått i den bästa pensionen och ägnat
en stor del av sitt liv att sucka över Björcks
och Malmströms dikter och fåfängt strävat
med att genomläsa Paradise Lost (vilket fröken
Mathilda Kruse minsann hade gjort!). Hon läser
romaner på originalspråket och spelar Sonate
pathéthique med känsla. Hon klär sig med en
viss originalitet och konverserar gärna över litte­
ratur och musik. Men vad är då hennes ’strä­
van’? – Jo, den är ädel – det får man veta

– men vad hon strävar efter, därom svävar man
i ovisshet. Man kommer slutligen till det resul­
tatet, att hon strävar efter att göra sig be­
märkt – ergo är detta ett ’ädelt strävande’.»
Min satir är minst sagt något klumpig, och i
min ovilja mot föremålet (vem det nu måtte
ha varit, ty jag minns det inte längre) skjuter
jag långt över målet, men av själva tonen i ut­
talandet, kan jag nu skönja, hur mogen jag (och
antagligen många av min generation) var att
mottaga och hylla den farliga och respektlösa
»Tidsaand», som nu med litteraturen söder­
ifrån stod färdig att bryta in över oss. Björck
och B. E. Malmström äro övervunna ståndpunk­
ter. Men vem var det väl, som så gärna brukat
läsa högt ur »Angelika» och för bara ett halvt
år sedan under inflytande av en majstämning i
Kungsträdgården i själva dagboken inskrivit hans
dikt:

»O, Stockholm, brännpunkt för vårt blod?» etc.
etc.

Vem var det?
Den 14 april – nära ett år efter majstämning­
arna – är jag för ögonblicket fullkomligt utanför
detta Stockholm »ljuvt i dina lundars skrud»
och »skönt ännu i ditt fördärv» (för att ännu en

gång citera Bernhard Elis Malmström) och går
fullständigt upp i min passionerade beundran för
Thackeray, vilken tidigt var den skribent jag
»förstod allra bäst» och obetingat kunde sluta
mig till. Jag såg upp till honom som »min store
Broder» – som de fattiga indianerna vid S:t
Laurencefloden brukade kalla kungen av Eng­
land: proportionen mellan oss båda kunde också
vara ungefär densamma. På flera tättskrivna
sidor går jag igenom hela »The Newcomes»,
därför att jag tycker, att jag omöjligt kan
släppa den och dess personer.
Men under den följande tiden är jag mindre
och mindre flitig med att bokföra mina intryck
och den 1 juni 1882 – strax innan jag under
sommarferier lämnar staden – skriver jag:
»Min stackars gamla dagbok har nu övergått
till en blott lektyr på lediga stunder – det roar
mig att läsa mina gamla tankar, som jag for­
dom tänkte, och att år efter år jämföra dem.
De äro desamma, blott lite mognare och mera ut­
bildade ... Men jag var för sangvinisk förr, mina
fordringar på världen och mig själv voro alltför
stora. Jag drömde om att bli en kvinnlig Napo­
leon och erövra en värld för de idéer, som spi­
rade i ett barns hjärna, jag var ärelysten och
djärv. Nu – nu är jag helt annorlunda, också
tycka alla förståndiga människor, att jag börjar

arta mig, men jag själv – jag känner, att jag i
världsvimlet förlorar den ädlaste delen av min
natur ... Jag låter fem vara jämnt.»
Det började jag kanske mycket riktigt lära
mig: att gå på ackord med min värld och låta
»fem vara jämnt» – en nödvändig kunskap och
oumbärlig, som jag redan tyckes ha upptäckt –
men »vimlet» (som man då skrev med »hv» och
gjorde stor affär av), var fanns det? Inte levde
jag i något »hvimmel»! Skolan, kamratkretsen,
besök hos några släktingar och andra bekanta,
en promenad till Haga eller Djurgården då och
då en söndag ... Det var inte »hvimlet», som
lärde mig något – tvärtom var det nog snarare
den inre ensamhet, vari jag under denna
period av mitt liv mest levde, vilken på sätt och
vis gjorde mig i några avseenden mera tänkande
och skarpsynt än jag annars blivit. Och så blev
jag för var dag en dag äldre.
Under sommaren öppnar jag inte dagboken;
nästa anteckning är åter daterad Stockholm –
26 september 1882 – och när jag skriver den
är jag så gräsligt upprörd och ond, att jag knappt
känner igen mig själv – jag, som alltid – med
en viss rätt – var stolt över, att jag inte för­
ivrade mig. Men här skriver jag:
»Vreden är den häftigaste och ögonblickligaste
av alla passioner – den väckes hastigt och för­

svinner ännu hastigare, ’kvarlämnar blott en flyk­
tig rodnad på kinden och en högre glans i ögat’.
– Nej, den kvarlämnar mera: hat, trots, bitter­
het och förödmjukelse ...
Jag, som man alltid ansett så lugn och otill­
gänglig, jag kan verkligen bli så ond för en löj­
lighet, en småsak – det är ju förödmjukande.»
Vad som försatte mig i ett sådant sinnesuppror,
är mig nu omöjligt att gissa – dagboken nämner
ju sällan några namn. Men naturligtvis fanns det
människor, jag inte tyckte om, inte »kunde med»
– som jag gärna sade – och i regeln tillskriver
jag det deras olikhet med mig själv, att jag
inte kunde det. De voro inte »av samma sort
som jag», minns jag att jag ofta tänkte. Och
ehuru jag ännu inte kände till den satsen: »La
différence engendre la haine» – vilket senare
blev ett axiom för mig – var jag a priori full­
komligt övertygad om dess sanning. Det där
med den »flyktiga rodnaden och glansen i ögat»
trodde jag tydligen inte på – jag var långsint,
och blev jag en gång ond, så mindes jag det.
Under denna höst tyckes jag ha haft en Bul­
werperiod (det hade jag allt emellanåt: »Paul
Clifford» och »Kenelm Chillingly» hade ännu för­
måga att göra intryck på mig), ty strax efter
vredesutbrottet står:
»Vad jag avundas mina jämnåriga, att de kunna

svärma, gråta och njuta tillsammans – jag
kan det inte och därför lider jag många gånger.»
Jag har ju sagt, att emellanåt hade jag inte så
litet anlag för att känna mig som en belle âme
incomprise. Efteråt – ännu under vredens in­
flytande – skriver jag revolutionärt hänsynslöst:
»’Vänskapen är livets vin, kärleken dess dra­
gonpunsch’, säger Bulwer. Nåväl, jag behöver
lite dragonpunsch: något som eldar och livar,
ty vänskapens vin är för utspätt, eller också
har jag inte fått något som är äkta. Det känns
åtminstone som om jag skulle kvävas i detta hav
av likgiltighet.»
Vad »dragonpunsch» var, visste jag inte –
och ännu i denna dag vet jag det inte – men
nog kunde jag förstå, att den var ett strå vas­
sare än både Cederlunds vanliga, som jag alltid
tyckte smakade jolmigt, och »vänskapens vin»,
som jag plötsligt – av en eller annan orsak
– alldeles tycks ha förlorat smaken för.
Det var i september, och den 15 november
knogar jag ännu med Bulwer och hans världs­
filosofi:
»’Det är tid’ – citerar jag – ’att vi i um­
gängesvärlden även tillämpa de grundsatser vi
i lagstiftningen erkänna – det är tid att vi
medgiva försoningens moraliska värde och för­
unna villfarelsen rätt att hoppas.’ Ungefär dessa

ord yttrar Bulwer på sista sidan av den bok,
som handlar om ’Alice eller Livets hemligheter’,
och antyder därmed syftemålet med detta arbete.
Väl behöver världen en sådan påminnelse!»
Efter att en stund ha utbrett mig över
Alice och hennes öde, säger jag, att jag »visst
inte vill reformera samtiden – min ärelystnad lig­
ger inte åt det hållet». Detta var jag alltså på det
klara med: nu då den moderna tendensdiktningen,
som jag efter hand börjar få hum om (på samma
sida nämnes också »Federationen») mer och mer
börjar att sysselsätta sig med den samhälls­
fråga, som Bulwer diskret kallar »Alice». Den
stenen förstår jag nog, att jag inte har krafter
eller kallelse att ta itu med, om än alla mina
reflexioner äro fulla av det djupaste medlidande
med »den felande». Dessutom är jag den dagen
jag skriver detta ovanligt missmodig: tycker
själv, att jag är »obetydlig och medelmåttig»
och beklagar, att jag misstagit mig, då jag
»fordom» trodde mig vara begåvad. Det kan nog
hända, att jag i många avseenden misstog mig
på mig själv, hur mycket jag än strävade efter
klarhet, men inte så sällan händer det också,
att jag är på rätt spår. Sålunda, när jag ett
par dar efteråt säger, att »det som nu och alltid
(jag menar väl de sex-sju år, som förflutit sedan
jag i dagböckerna började sysselsätta mig med

mig själv i förhållande till livet) har varit det
mest utmärkande för mig, är en gränslös recep­
tivitet». Detta var nog tämligen sant. Jag säger
också (något som jag senare i »Malin Skytte»
kommer tillbaka till): att jag inte tror, att jag på
allvar skulle kunna fästa mig vid en man, upp­
tagen av sina egna studier och funderingar.
Att jag i min tidiga dagboksanteckning kallar
honom en »snillrik man», betyder inte annat
än att jag alltför ofta använder ordet »snille»,
som jag redan i Lund – i likhet med ordet
»trivialitet» – lärde mig missbruka, och som
sedan efter hand utvecklade sig till ett ganska
rymligt begrepp.
Den 18 november har jag kommit ett steg
vidare på »Det moderne Gennembruds» väg,
vilken jag och mina samtida voro dömda att
vandra. Jag har läst »Gengangere», och den har
fördjupat det intryck, jag redan genom Alice
fått av »Livets hemligheter», samt dessutom
givit mig en massa nya intryck. Jag har nu
kommit ett långt stycke bort från den stånd­
punkt, på vilken jag för endast några månader
sedan stod – den gången då jag första gången
såg Ibsens bok i ett boklådsfönster på Freds­
gatan, och Ebba Aminoff, som ändå var från
det avlägsna Finland och inte ens gick i vår
mera moderna skola, men uppfostrades i en

exklusiv frökenpension utanför Stockholm, sade
till mig: »Kan du se! – där ligger den där
hemska boken, som de nu tala så mycket om!»
Fastän hon var yngre än jag och på sätt och
vis mera utanför världen, visste alltså även hon
besked om, att Gengangere var det symboliska
ordet för ett förfärligt samfundsspöke, som efter
att ha legat dolt i århundraden nu började röra
på sig och i den här »hemska» boken trädde
fram i öppen dag. För att fullständigt förstå
skådespelets handling, saknade jag naturligtvis
en hel del betingelser, men lite förstod jag
väl, eftersom jag kunde bli så gripen, och det
som mest grep mig var, att »författaren på titel­
bladet kallar denna tragedi bara för ’ett familje­
drama’.»
Efter »Alice» och »Gengangere» och alla de
bittra reflexioner, studiet av dessa böcker fram­
kallat, »gör det verkligen riktigt gott i hjärtat»,
skriver jag troskyldigt, »att få läsa en sådan liten
munter bok som Phyllis och för en stund för­
sätta sig in i en värld, full av behag och roman­
tik». »Phyllis» var en ny Molly Bawn-roman,
kvintessensen av Highlife och pjoskighet – jag
tyckte den var förtjusande. Både Phyllis själv
och »den ljuva Dora, tecknad med en lätt an­
strykning av satir, den muntre tjuvpojken Billy,
den vackra Bébé Beatoun, den ädle lord Chan­

dos» o. s. v., o. s. v. voro fullkomligt hänfö­
rande, och inte ens en »hämndlysten» lady
Blanche, vars elakhet något fördystrar det an­
genäma vardagslivet i ett eller annat charmant,
väl inrättat countryhouse, kunde dämpa min entu­
siasm. Ändå hade jag – nu – aderton år gam­
mal – liksom lite känsla av, att, när jag på det
viset kunde gå upp i »Phyllis» och konsorter,
var min litterära smak en smula på avvägar, och
jag känner behov att styrka mig med Geijers
sympati för England (mitt England, som redan
var så brokigt och så innehållsrikt!), i det jag
längre nere på sidan in extenso avskriver hans
berömda definition på begreppet gentleman.
Men »Phyllis» är också bara en episod – en
täck oas på den mer och mer steniga littera­
turens väg jag nu har att vandra. Ett par dar
efteråt – vi närma oss nu jullovet – har jag
redan lämnat henne, den muntre tjuvpojken
Billy och själva lady Blanche långt bakom mig
och griper åter till min Bulwer, i det jag öppet
tillstår, att »jag häpnar över storheten och rike­
domen i denna ande, så förtrogen med alla väx­
lingarna i människans inre». Det är nu »Eugène
Aram» jag fått fast i – den mest Bulwerska
av alla Bulwers romaner – och »detta namn
(skriver jag) kommer hädanefter att för mig
betyda den högsta vishet och det djupaste lugn,

ett snille så stort, att det liksom en sol samlade
andra själar omkring sig – såsom till ett sol­
system – för att behärska dem och låna dem
något av sitt ljus». – Var så god! – Var så
god, min bäste lord Bulwer! Jag var inte njugg:
gav jag, så gav jag med fulla händer, och be­
undrade jag något, så beundrade jag det till
gagns. Men hur skulle det gå med min orubb­
liga visshet om, att jag aldrig skulle kunna för­
älska mig i ett »snille»?
Con amore fördjupar jag mig nu i dubbel­
heten av Eugène Arams karaktär och i det pro­
blem om »brott och brott», som Bulwer här
uppställer. »Gäller då ingen högre princip (frå­
gar jag) bland de civiliserade folken, än den,
vilken den råaste vilde vet att tillämpa: ’blod
för blod’ – ’liv för liv’? Räkna då våra lagar
blott den fysiska levande organismen som livet
och glömma att ta i betraktande, huruvida den
ande, som lever därinom, äger sådana egen­
skaper, att den kan anses tillhöra ett med det
gudomliga besläktat väsen?»
Mitt resonemang är kanske inte fullkomligt
klart, men det är klart, att jag inte längre rik­
tigt tror varken på »lagarna» eller »samfundet»
och – kanske ännu tvekande och med lite
ängslan men mer och mer hjärtligt uppriktigt
– alltid applåderar, när någon går de bärande

samfundsinstitutionerna på klingan och söker
»lägga torpedo under arken». Min senare erfa­
renhet av livet har lärt mig, att all ungdom,
som med rätta bär det namnet, börjar med
att opponera sig. Mot vad? Mot något. Huvud­
saken är, att man opponerar sig: »den unge
Kraft begynder med at vrage». Att oppositionen
kanske ibland har felaktig adress, blir en annan
sak.
Nu kommer frågan, om det för en vaken och
läslysten ungdom är nyttigt att ha så riklig
och okontrollerad tillgång på allt slags läsning
som jag under denna tid – och senare i Schweiz
i ännu högre grad – ägde. Jag kan blott
säga, att mig – såvida jag själv kan bedöma
saken – skadade det inte. Av naturen måtte
jag inte haft smak för dålig eller tarvlig lektyr,
ty bland alla de många olika böcker, jag under
dessa år studerar, finner jag ingen jag nu skäms
för att ha läst. »Molly Bawn»- och »Violet»-roma­
nerna skadade en inte mera än en portion söt­
soppa; långt värre är den på en gång själlöst
smaklösa och försåtligt sensuella Elinor Glyn­
litteratur, som hos den nuvarande ungdomen
närmast efterträtt de gamla »flick»-böckerna. Vad
mig personligen angår, var det en lycka för mig,
att jag så tidigt lärt mig engelska, och att jag med
så stort nöje hängav mig åt detta lands klas­

siska litteratur. När realismens och natura­
lismens starka böljor under de närmast följande
åren, då jag företrädesvis höll mig till Frankrike,
många gånger hotade att nästan uppsluka mig,
hade jag alltid, mittunder den nya litterära be­
rusningen, ett slags fotfäste i min gamla ärliga
och oförgängliga beundran för Walter Scott,
Thackeray, Dickens och Bulwer. Och när »modern­
ismens» flod mot slutet av åttitalet liksom av
sig själv sjönk undan, blev historien det berg
Ararat, där min privata, av den stora vatten­
floden mycket omtumlade lilla ark äntligen stod
fast. När jag utgav min andra novell: »Alice
Brandt» (vilken på grund av den stora svårig­
heten att finna en förläggare, utkom långt
senare än den egentligen var skriven), i vilken
jag av lutter »realism» inte lämnade min stackars
hopfantiserade hjältinna en enda fotsbredd verk­
lig jord att stå på, var jag för egen del så gott
som färdig med »realismen». Just vid denna
tid (år 1888) var jag nämligen, varom även min
korrespondens bär vittne, långt mera upptagen
av »Henry Esmond», som jag då för mig själv
sökte översätta, än av något samtidigt modernt
diktverk. Thackerays stora sjuttonhundratals­
roman, om vilken han själv i ett brev yttrar
sig med sådan tillförsikt, blev då – och har
alltid förblivit – det ouppnådda och oupp­

nåeliga mönstret för en historisk roman, och att
min beundrade Taine i sin »Histoire de la
Littérature Anglaise» även satte denna bok så
högt, kände jag nästan som en personlig seger
för mig själv, min smak och min uppfattning
i litteraturväg.



VIII.














År 1882 slutar under djupt missmod. I den
allra sista anteckningen – 28 december – frå­
gar jag mig sorgset, om jag »aldrig skall bli i
stånd att uträtta något för dem jag håller av»
(jag menar dem därhemma) och undrar, om jag
verkligen är »en av dessa vardagliga dussinmän­
niskor, som vegetera hela sitt liv igenom och
aldrig ens bry sig om att sträva efter något
högre»? – »Är denna apati, vari jag nu för­
sjunkit, ett varaktigt själstillstånd», frågar jag
mig, »eller har jag något hopp om» att en gång
bli »värdig att leva så som jag skulle kalla att
leva»?
Att jag har en eller annan anledning att vara
ledsen och missnöjd, är ganska troligt, men att
beskylla mig själv för att vara »apatisk» är
orättvist. Jag var som alltid »spillevende» och
hade nog energi att skriva många sidor om
min egen melankoli.
Den 8 januari 1883 är det också slut med
den stämningen, och jag talar ytterst förnöjd
om en bjudning, jag varit med om. »Vilka in­
tressanta typer man dock kan påträffa i säll­

skapslivet!», säger jag, »karaktärer, som för­
tjäna att studeras och som man dock blott
kan hinna att få en flyktig uppfattning av. Denna
flicka skall jag troligen blott se en enda gång,
men jag skall länge ihågkomma den stolta fylliga
gestalten, det ädla markerade ansiktet och de
mörkgrå ögonen, som kunde vara så innerliga
och varma. Det hela var inte skönt, men det
var fängslande. På botten av denna flickas själ
låg bestämt en stor skatt av originalitet, snille,
mod och godhet, men dessa egenskaper saknade
förmåga att göra sig gällande – blott då och
då blixtra de fram för att sedan åter dölja sig.
Hon sade, att hennes liv hade varit en roman.
Hon behövde inte ha sagt det, ty det visste
jag förut. En sådan kvinna skapar sig en roman
till och med i en ödemark.»
Detta underverk av en flicka, som jag var så
rädd att förlora ur sikte, såg jag sedan mera
än en gång. Hon var i verkligheten en rätt
vanlig, vacker, bortskämd och överspänd socie­
tetsflicka. Det var just hennes överspändhet,
som i samband med hennes vackra grå ögon
tilltalade mig. Och så hennes förtroende för mig.
Hon måste ha gissat sig till min ödmjukt gröna
beundran för all denna »kraft och originalitet,
som man nuförtiden så sällan finner», ty allra
första kvällen jag såg henne, berättade hon,

mellan fyra ögon i en liten soffa, hela sitt tjugo­
åriga levnadslopp med två brutna förlovningar
– den ena romantisk, den andra mera konven­
tionell – och jag beundrar i dagboken hen­
nes »mod att rätta dessa misstag, medan tid
ännu är». Till slut skriver jag: »Mycket möj­
ligt att jag överskattar denna karaktär, men på
mig slog den an.»
»You know I have found my Beatrix at New
York», skrev Thackeray till sina vänner i Eng­
land, när han hade träffat den Sarah, som sedan
skulle bli Ethel Newcome. Också jag hade den
kvällen – utan att först riktigt göra mig reda
för det – funnit en romanhjältinna, min första
riktiga romanhjältinna. Inte en Beatrix eller
en Ethel – men jag hade funnit det yttre
fodral jag behövde, i vilket jag kunde inlogera
»Berta Funcke». Jag omskapade sedan på egen
hand hela flickan och gjorde henne långt mindre
bastant och långt mera sammansatt.
Dagen efter bjudningen har jag fortsatt att
roa mig och varit på teatern, där jag sett en
pjäs, som handlar om franska revolutionen. Som
alltid på den välsignade teatern går jag full­
ständigt upp i det, som för ögonblicket står på
programmet. Med hull och hår går jag upp i
Liberté, Egalité et Fraternité och i dramens
hjälte, som heter Jean Dacier, och som »är

soldat och fransman i varje tum, höghjärtad,
ädel, manlig och flärdfri, en härold för den nya
tiden och dock bärande i hjärtat den försvunna
ålderns ridderliga grundsats: ’Min själ åt Gud,
mitt liv åt fäderneslandet och mitt hjärta åt
den älskade’», finner jag ett nytt ideal. »Och
denna man dömdes likväl till döden som lands­
förrädare! Dömdes av män, som, sedan de fällt
domen över honom, gräto över hans öde. Detta
var romerskt, stort – men inte rätt. Sam­
vetets vittnesbörd måste väl gälla mer än lagen?
Samvetet är ju Guds representant, lagen sam­
hällets. Vem är väl då högst?»
Min oskyldiga fråga efter denna minnesvärda
teaterkväll är väl nog densamma, som syssel­
satt folk i alla tider, och med min läggning för
individualism var det att vänta och naturligt,
att jag skulle ta parti för individen emot sam­
hället. Vem som skrivit skådespelet och på vilken
teater det uppfördes, står inte i boken – men
gamla Dramaten var mitt paradis, och jag an­
tar att det måtte ha varit där jag genomgick all
denna revolutionära själsspänning. Den kvällen
– som nästan alltid på teatern – har det nog
varit besvärligt att »hålla styr på flickan».
Efter att ha sett detta skådespel och läst en
politisk roman av Gregor Samarow går jag plöts­
ligt mot slutet av månaden upp i en brinnande

önskan att »se Paris». »Inte bara se boulevarderna
och Notre Dame eller köpa några par hand­
skar i Bon Marché» – – –  dessa turist­
nöjen voro för magra för mig! – Jag vill »leva
med i denna bullrande värld, följa med den
brusande strömmen och kanske någon gång få
pejla dess djup!» När det gällde att »önska»
var jag inte rädd för att löpa linan ut och ta
med så mycket som möjligt. Dagen efter är
det min korta Neroperiod börjar – hela januari
månad och dess upplevelser ha varit ett slags
ouvertyr till den.
Jag fortsätter året som jag börjat, och den
8 mars (i skolan höllo vi på den tiden just på
med Horatius) inviges med ett dundrande latinskt
citat:
Dum loquimur, fugerit invida
Ætas; carpe diem, quam minimum
credula postero.

Jag beslutar att bli sybarit.
Men det har sina svårigheter: »Instängd mellan
de trånga väggarna av fördomsfullhet och medel­
löshet är det lättare sagt än gjort.» Där man
kan se: Adjö, Paris! Adjö, Rom! Adjö, Nero
och Horatius! För ögonblicket är intet annat
att göra än att ta livet och skolan som de
äro. »Om tio år» – säger jag hånande – »är
jag kanske en pedant lika god som någon annan

och finner min högsta njutning i mocka och
småprat.» Till dess är emellertid »min dröm­
värld min egen ... och där länkar jag en­
sam händelsernas gång»... »Efter behag kan
jag ila till Rom eller Grekland ... Eller jag kan
drömma mig in i Sveriges storhetstid och med
Karl XII stå vid Narva och Holofzin. Eller jag
kan inbilla mig vara i det moderna Paris och
leda de många olika partierna»...
Många år efteråt hörde jag mina barn leka
med ett slags små trähästar, som – under en
tid – voro de enda roliga och allena salig­
görande leksaker i världen. Den ena beklagade
sig över, att en av hennes hästar inte hade
någon man, men den andra svarade: »Vad gör
det? Du kan jo bilde dig ind, at den har
en lang og kröllet manke.» Denna »långa kru­
siga man» var utan tvivel direkt arv från mig.
Jag hade den alltid till hands och anbragte den
på de naknaste träbeläten.
Den 26 mars har jag plockat ännu ett äpple
från kunskapens träd på gott och ont. Jag har
fått fatt på Byrons Don Juan och läser den
»med brinnande ögon», som vi därhemma bru­
kade säga. Det är naturligtvis episoden om
Haidee, som vid denna första läsning av den
stora dikten mest upptar mig.
Efteråt har jag en lång period av filosofi –

närd av vår lärares i skolan eget stora intresse
för ämnet. »Tanken är det friaste av allt och
därför förtrycker den också starkast», har jag
satt inom citationstecken och spekulerar en hel
del över denna skenbara paradox. Latin blir mer
och mer mitt naturliga uttrycksmedel – jag
lever och andas för antiken.
Nästa anteckning tar också sin utgångspunkt
från ett citat: »Homo sum, humani nihil a me alie­
num puto», står där och enligt min vana sätter
jag mig ned att grubbla över vad orden – efter
den individs ställning eller natur, som i ögon­
blicket uttalar dem, kunna ha för betydelse:
»Äro de en ödmjuk självbekännelse eller äro de
uttryck för en stolt själs stolta självkänsla?» –
Jag menar, att de kunna vara »bådadera – ty
det mänskliga är ju på en gång det lägsta
och det högsta, vi känna till».
Jag är nu på det klara med, att det ligger en
fara i att fundera för mycket över sig själv och
uttalar det på ett ställe i boken. Men å andra
sidan: »Hur skall jag då annars finna mitt eget
jag?» »Och jag måste finna mig själv, jag
måste veta, vad jag inom mig äger att lita på
och att bygga på – jag måste finna det mål
jag skall sträva efter» – – – 
Ack, jag hade så bråttom på den tiden: jag
tyckte alltid att livet gick ifrån mig (invida

Ætas!), utan att jag förstod att få fatt i det;
jag var så ytterligt ivrig att genast – så fort
som möjligt – finna genaste vägen och stigen,
som skulle föra mig till »målet». Vilket mål? –
Varken då eller nu vet jag det.
De följande dagarna fortsätter jag med mina
reflexioner över böcker. Tvärsöver en av mina
»kritiker» (över Kiellands »Skeppar Worse») har
jag något år senare (85 eller 86) med annan
stil och med annat bläck ironiskt skrivit: »Kritik
i svensk tidningsstil – ännu tryckbar!»
Det blir på de följande sidorna åter frågan
om antiken – och med samma bläck och samma
stil har jag ett par år senare kritiserat mig
själv och i kanten skrivit: »Det är besynnerligt,
att jag aldrig kunde tycka om medeltiden!»
Mitt kära barn – hade du redan glömt Walter
Scott och Ingemann och Sturarna? – Jag, som
tidtals varit så alldeles förgapad i medeltiden!
Ett par sidor längre fram i dagboken – vi
närma oss nu sommaren – utbrister jag i re­
flexioner över »hur ljuvligt landet är» och »kan
inte förstå, att någon kan tycka mera om de
trånga gatorna». Jag tror jag minns tillfället.
En dag på vårsidan (daton i boken är 11 maj),
när jag vid middagstiden gick från skolan, be­
lägen nära Klara kyrka, vek jag inte ovanför
Kungsbacken inåt Vasastaden, där jag bodde,

utan fortsatte raka vägen fram ända ut till Haga.
Jag var visserligen rätt hungrig och visste, att
maten väntade på mig – men landsbarnets
längtan efter »landet», efter den nya späda grön­
skan överväldigade mig den dagen fullkomligt.
I boken beskrives vidare, hur jag »roade mig
med att med parasollskaftet gräva upp den fuk­
tiga jorden under mossan» – och »för första
gången föll det mig in, att kanske vart och ett
av dessa små mörka korn inom sig bär fröet
till en helt annan existens, som sedan genom
årtusendens verk skall utvecklas».
Till den grad hade min »filosofi» nu gått mig
i blodet – jag kunde inte se myllan, som jag
alltid tyckt om att röra vid och se på, utan att
dra fram ett längre perspektiv av »årtusendens
verk». Jag hade alltid mångfaldiga gånger både
skrivit och sagt, att jag inte ville bli »pedant»,
och i det program, jag någonstädes i boken upp­
gjort för min blivande mans olika egenskaper,
står uttryckligen, att »pedant» får han framför
allt inte vara. Men här tyckes det mig, som
om jag själv kommer betänkligt nära in under
den avskydda och fruktade rubriken.
Den 26 maj grubblar jag igen över »livet».
»Om jag kunde förstå, varför man är till!»,
skriver jag. »Det ser nästan ut, som skulle livet
vara till, bara för att man skulle uppehålla det.»

För min del var jag också mycket angelägen och
otålig att äntligen »lösa tillvarons dunkla, hem­
lighetsfulla gåta» (som jag uttrycker mig), men
kan inte finna någon annan fast punkt, varifrån
detta kunde gå för sig, än precis densamma
jag visste, att Descartes redan funnit: »Jag
tänker, alltså är jag till» – Cogito, ergo
sum. (Eller sade han: »Dubito»?)
Under sommaren är jag det året en tid vid
kusten och badar och kommer ihåg, att jag då
kände mig mycket glad och munter utan –
naturligtvis – att äga tillgång till egentliga s. k.
»nöjen». Dagboken, som vanligen satte sig över
små muntra vardagsstämningar, är alltjämt full
av de mest abstrakta reflexioner. För ögon­
blicket är det den religiösa fanatismen – en
för mig ganska främmande känsla – jag funde­
rar över, i det jag rätt snart kommer till det
resultatet, att »jag tror den gör ont». Likväl an­
ser jag, att intet verkligen kan »höja människan
utan tanken på Gud». Javäl (och här kommer
hela min dåvarande naiva estetiska trosbekän­
nelse fram!) »men Gud skapade det sköna
som medel».
Den 16 juli står för första gången danskt
språk i boken:
»Vift stolt på Kodans Bølge
Blodrøde Dannebrog» o. s. v.


Och efteråt med innerlig värme: »Kära gamla
Danmark – vårt moderland och vårt syster­
land!» Jag kände mycket litet, eller rättare sagt
nästan intet till Danmark på den tiden –
men jag var skåning och ända sedan Gustav II
Adolvs tid hade mina förfäder bott i Skåne, som
då hyllade kung Christian IV.
Några veckor efteråt hemma i Göinge härad
har jag åter bråttom med de »sociala frågor»,
som på åttitalet objudna trängde sig in på en
och oroade ens ungdom. Jag är åter i harnesk
mot den religiösa fanatismen och har läst ett
verk, som heter »Andliga brytningar» (namnet
på författaren angives som vanligt inte), men
»kan inte med den boken» – som jag okonstlat
och rättfram uttrycker mig. Vidare säger jag,
att jag »en gång för alla inte kan förstå mig
på det där sättet att se saken. Hela tiden talas
om, hur man ’faller i nåden’ och ’ur
nåden’ – alldeles som om man fölle i och
ur en säck, eller rättare en sikt: somliga bli
kvarhängande i sikten och inom dess väggar se
de ned på de andra stackarna, som fallit igenom.
Är det kristlig brödrakärlek? Är det tron på
en stor, oändlig, kärleksfull Gud, som – enligt
denna uppfattning – ej skulle kunna rymma
flera i sin famn än just detta fåtal ’troende’?
Och så måste man nalkas Gud på ett så mys­

tiskt sätt – det är alldeles som om han hade
omgivit sig med en mängd barrikader, som först
måste överstigas. Människan får inte som män­
niska med förnuft och fri vilja vända sig till
vår Skapare och fritt och kärleksfullt ställa sig
under hans hägn – förkrossad, eländig, kry­
pande måste hon nalkas honom. Den ’natur­
liga människan’ måste hon befria sig ifrån.
Skall hon då vara onaturlig eller övernatur­
lig?»
När jag läser dylika och andra utgjutelser i
min tidiga ungdoms dagböcker, inställer sig osökt
den frågan: Var det själva den mystiskt mäktiga
åttitalsandan, som gav oss våra meningar, eller
var det den då levande ungdomen, som – var
och en i sin ringa mån – först omedvetet och
sedan medvetet gav »åttitalet» sin anda och
sina meningar? Jag uttrycker mig oklart men
»tidsandan» var – och har visst alltid varit
– en rätt oklar institution. Vad mig själv an­
går, var jag inte på något sätt (fastän mina
föräldrar, var och en i sin stad, nog voro täm­
ligen okonventionella kristna) radikalt
eller revolutionärt uppfostrad. Jag hade i många
år, i den i teologiskt avseende strängt ortodoxa
och i allo konservativa universitetsstaden Lund,
varit under den högst rättroende mamsell Linas
ledning, jag hade gått och läst för en blivande

biskop, jag hade i Stockholm fortsatt min upp­
fostran i en visserligen modern, men inte på
något sätt s. k. »frisinnad», skola, och mina
lärare där, inklusive själva rektorn, voro delvis
desamma, som den gudfruktiga drottning Sofia
utvalt åt sin yngste son. Jag hade aldrig haft
tillfälle frekventera någon krets, som inte både
i yttre och inre hänseende tillhörde den gammal­
dags solida bourgeoisie, innanför vilken jag var
född, i vilken jag alltid kände mig hemmastadd
och beständigt under hela mitt liv tillhört. Och
ändå!...
Jag hade läst en hel del men – som tyd­
ligt framgår av mina anteckningar – mest äldre
litteratur: densamma, som redan existerade på
mina föräldrars tid; hemma på landet sällan
eller aldrig andra böcker än dem som direkt
tillhörde dem. Av den »moderna» litteratur,
som nu så mycket började omtalas, hade jag i
Stockholm på sistone fått tag i ett par av Kiel­
lands romaner – långtifrån alla – och så »Gen­
gangere». På teatern hade jag sett några »nyare»,
nu glömda tendenspjäser: »Berta Malm» till
exempel – andra minns jag inte nu. Av G.
Brandes hade jag på allra sista tiden läst »Björn­
son och Ibsen» – detta var tills vidare allt
jag kände till av det ominösa »Genombrottet».
I alla fall hade den nye danske reformatorns

verksamhet ej gjort synnerligt intryck på mig och
om hans personlighet och privatliv visste jag
absolut intet. Den moderna ryska litteraturen,
som sedan skulle göra sådant intryck på mig,
hade jag rakt inte läst – lika litet som den
franska, vilken ännu var en connaissance à faire.
Bulwers uppställning av samfundsproblemen till­
lika med den »filosofi» och »filosofiens historia»
vi lärde i skolan gjorde ännu så länge långt
mera intryck på mig än de författare, vi vid
den tiden började kalla »moderna», och vilka
jag, som sagt, inte kände mycket till. På bordet
i mina släktingars vardagsrum fann jag då och
då en »ny» bok och bläddrade i den. Där såg
jag första gången fru Edgrens noveller, »Det nya
riket» och »Röda rummet». Men sådana böcker
kommo snart undan igen! Herrn i huset, som
var en genomkonservativ man, yttrade sig med
kylig skärpa om dem och hade nog ofta rätt
i vad han sade – sålunda när han talade om
»Aurore Bunge», vilket arbete i synnerhet väckt
hans ovilja. Jag hann aldrig riktigt läsa dessa
böcker, och, märkvärdigt nog, saknade jag det
inte heller. De sidor, jag tittade igenom i »Röda
rummet» t. ex. väckte hos mig ingen lust att
fortsätta boken: »rummet» verkade främmande,
otrevligt och ogemytligt, jag hade inte lust att
länge stanna där inne. Fru Edgren tyckte jag

nog vara rätt underhållande, men hennes »rea­
lism» var mig för torr. Jag ville ju alltid gripas
och bländas – och det kunde hon inte åstad­
komma.
Vad Herman Bang angår, som senare i så
hög grad skulle fängsla mig, hade jag ännu
knappt hört hans namn – först sedan jag slutat
skolan, läste jag någon bok av honom. Hur
mycket jag än letar i mitt minne, kan jag inte
finna, att det var den »moderna» litteraturen,
som framkallade mina i många avseenden allt
annat än ortodoxa reflexioner. Byron sade en
gång, att han redan i tolvårsåldern haft de flesta
av sina fundamentala »meningar» färdiga och
sedan inte förändrat dem. Detsamma kan jag
naturligtvis inte säga. – Långtifrån! – Bevare
oss väl! – Men när jag nu läser igenom dessa
små dagböcker, måste jag dock tillstå, att det
ser ut, som om jag i många viktiga saker då –
på den tiden – tänkte ungefär detsamma, som
jag nu tänker. I religiöst avseende har jag t. ex.
hela livet igenom varit ytterst tolerant, utan att
någonsin kunna sluta mig till någon allmänt
vedertagen, erkänd »riktning» och utan att känna
håg att polemisera med olika tänkande. Jag har
haft min »tro» – den har jag ännu – men
innan den blev färdig (om den är det?) skulle
många vindar blåsa över mig.

Den 5 augusti 1883 – som ändå var min
ende lille brors födelsedag, då vi antagligen hade
ett särskilt högtidligt kaffebord – har jag rik­
tigt slagit mig lös och skrivit flera sidor om
högst allvarliga och samhällsviktiga saker. Först
och främst om »världen» – som jag vid nitton
års ålder bedömde med friskaste mod. Resul­
tatet av flera sidors betraktelser är: »världen är
usel – det säger redan Hamlet. Om den vore
ond – det vore ändå något!» Och med mitt
dåvarande förakt för halva mesyrer tycker jag, att
det är tråkigt, att »valspråket nuförtiden inte
är ’allt eller intet’. Det är ’allt eller
något – så mycket som möjligt’.» Nu
tycker jag förstås inte, att detta valspråk är
ett sådant bevis på »uselhet», som jag då tillät
mig tycka: jag tycker tvärtom, att det är det
enda möjliga »valspråket» i en värld, som är
inrättad på det viset, som vår värld nu en gång
är. Men när jag var nitton år, hade jag hjärta
att tadla, »att folk, som inte kunna vinna sitt
mål, kunna slinka in på en biväg och ta vad
de kunna få». Nu tycker jag detta är tämligen
rimligt – i alla fall förlåtligt.
Stockholm fängslade mig nog, men aldrig så
mycket, att jag, efter att för alltid ha lämnat
det, senare längtade dit. Då som nu kände jag,
att jag egentligen hörde hemma på landet. Detta

kommer också tydligen fram i en anteckning i
dagboken för den 20 augusti strax innan jag för
sista gången reste tillbaka till skolan i Stock­
holm. Där står:
»Jag är glad över, att jag är född och upp­
fostrad på landet, att jag är förtrolig med natu­
rens växlingar.» Och jag gläder mig över, att »en
daggig spindelväv mellan ljungen, och några sol­
strålar, som mellan grenarna smyga sig ned på
gräset, kunna fängsla mig långa stunder. Men
jag kan inte beskriva allt det mitt öga ser,
och det som egentligen tjusar mig.» I detta sam­
manhang och under samma datum beklagar jag
mig också över bristande förmåga att giva form
åt mina intryck: »Andra kunna sjunga, måla
eller teckna (skriver jag) jag kan intet – icke
ens riktigt säga vad jag menar, det blir så
tomt och fattigt då.»
Den 24 augusti funderar jag över gamla testa­
mentet som kristen religionsurkund och tycker,
att det inte har mycket med kristendomen att
göra. Jag övergår till den »Höga Visan», vilken
jag nekar att acceptera som symbol på Guds
kärlek till församlingen. (Detta hade man lärt oss
i skolan i Lund.) »Jag tycker det är bra mycket
troligare (heter det i boken), att en sådan karl
som kung Salomo på lediga stunder författade den
som en äresång åt den jordiska kärleken.»

Vad som givit anledning till dessa bibelfunde­
ringar, angives inte: de lågo i luften. Det var
»tidsandan», som till och med uppsökte en i
skogen därhemma, när man låg och plockade
»krösen» – »tidsandan», som aldrig ville låta
en vara i fred.
Den 4 september är jag åter i Stockholm –
men trots förändrade förhållanden håller jag ännu
på att bråka med gamla testamentet. »Den som
ser Jehovah dör», står citerat. Jag tycker det
är hårt och skriver: »Då man äntligen efter
långa, långa år av strid och tvivel börjar skymta
ljuset, då är det en alltså för starkt? Kampens
mål är döden.» – »Människan kan blott ana
Gud: nå honom, se honom, kan hon inte, såvida
hon inte vill förintas, ’dragas upp i urljuset och
mista sin karaktär av individ’, skulle väl en
filosof säga.»
Det är den välsignade »filosofiens historia»,
som lika litet som »tidsandan», vill låta mig
vara i fred! Men jag uppreser mig emot detta
Jehovahs förfarande mot människorna, jag fin­
ner mig inte i det. »Vad är då att leva?» frå­
gar jag. »Detta krypande, knuffande och skuffande
på jorden? Men att ’se och dö’ – det är då
inte heller liv?»
Under loppet av september blir jag mer och
mer filosof och Neoplatoniker, och nu har jag

svårt för att följa mig själv i mina famlande
men mycket allvarliga bemödanden att utgrunda
»det ursprungliga – det absoluta», represen­
terat i det »relativas växlande mångfald».
Stackars tös! – som vanligt tog hon sig vatten
över huvudet. Efter att ha kommit med många
teorier, inser jag också det hopplösa i mina be­
mödanden och slutar med ett »Varför inte? –
allt är ju lika möjligt.»
Senare på hösten är jag inte vidare flitig med
dagboken. Men det är ju inte så underligt, då jag
aldrig tycker, att det lönar sig att skriva i den,
utan att jag samtidigt söker att förlyfta mig på
de allra tyngsta stenar, människoandan under
årtusenden funnit på sin väg och aldrig kunnat
låta bli liggande i fred. Jag sätter mig allt fort­
farande upp emot »samhället», som »knuffar och
stöter en tillbaka, när man fritt vill växa och
utveckla sig» – – –  »Som en drivhusväxt
skall man tuktas och hyfsas enligt alla konstens
regler», säger jag och fortfar: »Det var inte utan
grund epikuréerna kallade andra människor
för ’det fruktansvärda’: det är ingen­
ting, som så motarbetar vår självutveckling som
’andra människor’.»
Vad det egentligen är, som omedelbart fram­
kallar detta utbrott av revolt mot »andra män­
niskor», kan jag efter så många år naturligtvis

inte riktigt utreda – något har det varit. –
Men att min stackars »självuppfostran», som för
mig var så ytterst viktig och som jag sedan
barndomen satt all kraft in på, hotas av »andra
människor», står mig klart. Året efter, när jag
kom till Schweiz, och under en tid allt som
rörde sig i mig förnämligast sökte uttryck i
fransk form, finner jag tillfredsställelse i att
precisera och ytterligare fördjupa min känsla av
den enskildes nödtvungna kamp mot omgiv­
ningen genom att citera och understryka en
fransmans skarpa uttalande: »La différence en­
gendre la haine.» Till och med nu, då jag med
åren fått mera respekt för att upphöja ett spiri­
tuellt postulat till ett obestridligt axiom, tror
jag på giltigheten av denna sats.
Under dessa sista höstmånader i Stockholm
tror jag nog, att mitt filosofiska raptus nådde
sin höjdpunkt. Jag hade ju inte lärt så mycket
filosofi precis, men det lilla jag hade lärt det
»kunde» jag: jag var säker i mina små stycken,
och som vanligt, när något intresserade mig,
sökte jag efter råd och lägenhet komplettera
mitt vetande om saken. Sedan jag slutat skolan,
fick jag emellertid snart nog andra intressen, och
de olika sinnrika »systemen», som jag en tid kun­
nat på mina fem fingrar, blevo mig jämförelsevis
rätt likgiltiga. Men något av det, jag under

denna tid förvärvat mig, blev alltid kvar, bil­
dande en del av det fundament, varpå min
senare utveckling vilade. I en ung flickas själ
finnes många boningar, och för min del upp­
förde jag under de närmast följande åren åt­
skilliga tempel åt mångahanda främmande gudar.
Latinet och antiken fingo vika för franskan och
»modernismen», och snart nog byggde jag i mitt
inre ett helt litet privatkapell med många nischer,
helgat åt min tids franska skribenter, över vilket
Herman Bang senare hjälpte mig välva en dansk
kupol, medan jag själv på egen hand ivrigt pyn­
tade det med inte så få utbyggnader, torn och
minareter i rysk-norsk-arabisk stil ... Ända tills
nya friska vindar kommo och blåste omkull hela
korthuset – stort annat var det väl aldrig! –
Men också något av allt detta – franskheten,
Bangskheten, ryskheten – stannade kvar i min
själ och ingick som integrerande del i min and­
liga struktur, i det det i sin mån blev nytt
underlag för ny utveckling.








IX.














Om allt detta visste jag emellertid ingenting,
när jag denna sista hösttermin i Stockholm satt
vid mitt lilla trånga bord framför fönstret i Råd­
mansgatan och läste vid en fotogenlampa, om
vilken jag skämtande brukade säga, att förrän
man hunnit halvvägs in i rummet, kunde man
omöjligen se, om den vore tänd eller ej.
Detta är ju ingen rekommendation för de
gammaldags lamporna (min var nog också ovan­
ligt usel), men ännu har jag likväl en viss för­
kärlek för dem. Och först under kriget, när det
var omöjligt att få fotogen, kunde jag riktigt finna
mig i att läsa vid elektriskt ljus, som, hur man
än experimenterar med det, alltid förefaller mig
hårt och skarpt. Hur milt och inbjudande var
inte det sken, varmed en av de gamla höga
lamporna med tulpanformade »matta» kupor
lyste ut över sjutti- och åttitalets förmaksbord!
Den stod där som ett hemtrevnadens monument
mittpå den vita broderade »lysduken», kring
vilken fotografialbumen och de klassiska »prakt­
verken» systematiskt lågo ordnade ihop med en
eller annan »ny» bok, som kunde anses värdig

komma in i detta respektabla sällskap. På ett
sådant bord hos släktingar i Stockholm fann jag
först Strindbergs böcker, men länge lågo de
inte kvar ihop med »Nattvardsbarnen» och de
konstnärliga gravyrerna»!... Tidningar åtnjöto
ännu sådan vördnad, att de länge vilade i fred
på den nedersta hyllan av en etagère eller till
och med dag efter dag instoppades i broderade
»tidningshållare». Själv har jag tillverkat åtskilliga
sådana till min far: på gul pappstramalj, brode­
rade med gröna murgrönsrankor och stjärnor.
Illustrerade tidningar blevo solitt inbundna,
och fattades ett nummer, jagade man efter det
i hela huset, förhörde strängt barn och tjänst­
folk om det och gav sig ingen ro, förrän man
åter hade det väl förvarat. Hemma hade vi flera
årgångar dylika illustrerade tidningar från sexti­
talet, i vilka man fick sin första idé om kejsar­
innan Eugénie, det amerikanska secessionskriget
– eller »slavkriget», som vi alltid sade – mordet
på president Lincoln, Karl XV till häst och
Ismaël Pascha. Denna aktning för alla slags tryck­
alster, som t. o. m. sträckte sig så vitt, att man
klippte ut dagspressens följetonger, numrerade
på ett konstigt och förvillande sätt, och aktsamt
samlade vart nummer under en tung brevpress,
har nu – tyvärr! – fullkomligt försvunnit ur
världen.

Till och med något så förgängligt som de väx­
lande dammoderna sökte man pietetsfullt fast­
hålla. Hos farfars hade mina fastrar i minst tjugu
år hållit »der Bazar», och alla dessa oräkneliga
årgångar lågo ordentligt inbundna med diskreta
guldtitlar: »1857: Dec.–maj» etc. – vart halvår
för sig. För oss barn utgjorde de under regn­
vädersdagar en stor resurs, och jag ser oss ännu
ligga i rad på knä omkring en lång väggfast
hörnsoffa med var sitt enorma band framför
oss. På mig gjorde krinolinerna, som jag aldrig
minns mig ha sett, medan de ännu voro moderna,
ett sådant intryck, att jag länge inte kunde sätta
mig in i, att andra moder förtjänade att för­
evigas.
De toaletter man såg på sjutti- och åttitalet
voro ju – efter nutida fordringar – heller inte
så estetiska, att de egentligen kunde göra an­
språk på att ihågkommas, och den mindre blän­
dande belysningen tillät väl också större enkelhet
än nuförtiden. Men folk tog sig rätt bra ut
ändå, och smink och puder behövde inte komma
i frågan. Hur högt lyxen florerade i de högsta
hovkretsarna, vet jag förstås inte, men i Lund,
innanför akademistaten, gingo unga flickor på
riktigt eleganta bjudningar i barège- och muslins­
klänningar, och en av mina bästa vänner i Stock­
holm, något äldre än jag, vilken under sista

skoltiden var ovanligt mycket bortbjuden och
kom tillsammans både med drottningens hov­
fröknar och andra societetslejon, bar under en
hel säsong, då hon hade »sorg», oföränderligen
samma tunna svarta barègeklänning utan ärmar,
med ett enkelt stenkolssmycke omkring halsen.
Hon hade – såvitt jag minns – under denna
tid blott två »gåbortsklänningar»: den ena och
den andra. När jag året efter skolans slut i
Schweiz såg en av mina bekanta, en ung tyska,
helt plötsligt – utan all anledning, tyck­
tes det mig – gå och skaffa sig en splitterny
satin-merveilleux-klänning: bleu élec­
trique till på köpet – ansåg jag detta för
det vansinnigaste, mest otänkbara slöseri, och
det verkade så sensationellt på mig, att jag ögon­
blickligen införlivade hela härligheten: satin-
merveilleux, bleu électrique – och
alltihop med min under arbete varande första
novell »Berta Funcke». Sedan tror jag nog, att jag
förändrade färgen: den skrämde mig, när jag
såg, hur citrongul vår tyska väninna tog sig ut
i den nya kostymen.
Mina egna och min systers kostymer kunde
förstås rakt inte användas som modeller, när
det gällde att utstyra en sådan världsdam, som
jag önskade att min första riktiga roman­
hjältinna skulle vara. Den av mina egna klän­

ningar jag på den tiden tyckte mest om var av
tunt s. k. »franskt» bomullstyg, rutig och mång­
färgad – »la robe bigarrée» – och den blev
oförgätlig därför, att jag bar den på den roliga
hemresan från Schweiz, och senare blev den
till och med beskriven i tryck som varande
av »ulastelig Elegance». Till sådan hög ära och
värdighet kunde en bomullsklänning komma
under den gamla goda tiden – ännu högre i en
ännu fjärmare tid. En gammal dam, som jag kände
under denna period av mitt liv, brukade berätta,
att när hon i sin ungdom kom på balerna hos
biskop Franzén i Norrland, vävde hon alltid själv
sina balklänningar. »Wenn Sie es tragen, gnädige
Frau!» som en hyperartig expeditris i Wiesbaden
sade, när man köpte en brosch med en glasbit
i. Allting beror på illusionen.
När jag nu söker återkalla för mig min tidiga
ungdomsmiljö, tänker jag naturligtvis först på det
– för att tala med epikuréerna – »fruktans­
värda»: de andra människor, som tillika med
mig rörde sig därinom. Att jag teoretiskt
överensstämde med mina djupsinniga filosofiska
vänner, betyder inte, att jag praktiskt tillade
deras farhågor någon vidare betydelse. Tvärtom
ängslade jag mig i stället inte så litet – jag,
som livet igenom haft erfarenhet av vad en män­
niskotom avkrok på landet ville säga – för att

mitt öde skulle finna på att beröva mig detta
»fruktansvärda», för ungdomen alldeles nödvän­
diga, oersättliga och i högsta grad stimulerande:
andra människors sällskap.
Ju längre det lider utåt hösten, desto dystrare
och mera allvarsmättad blir dagboken: när jag
väl har bråkat med det ena problemet, dyker det
andra genast upp. Förmodligen är det den mys­
tiska allestädes närvarande »tidsandan», som allt­
jämt är på spel och mer och mer tränger sig
in på mig.
Men ändå var denna sista termin jag till­
bragte i Stockholm ofta mycket munter och rik­
tigt trevlig – och det oaktat det myckna force­
rade skolarbetet och de långa repetitionskurserna
till studentexamen, som skulle avläggas i decem­
ber, efter hand togo på krafterna.
Dagboken, som sällan befattar sig med något
så trivialt som vardagslivet och andra män­
niskors angelägenheter, nämner sålunda heller
inte ett ord om ett visst bröllop, som i vår
lilla krets väckte oändlig sensation och gav stoff
till många animerade diskussioner och inte så
få »upplevelser». En officer, som mycket um­
gicks i den familj där jag bodde, hade en för en
vanlig svensk ovanligt brokig och äventyrlig
militär karriär bakom sig – hade tjänat både
i franska främlingslegionen i Afrika och sedan

hos påven i Vatikanen – men trots alla medal­
jerna på bröstet hade han nog i ekonomiskt av­
seende inte skördat några lagrar. Nu gifte han
sig med en äldre, förmögen, redan gråhårig änka,
som på sitt vis var nästan lika originell som
han själv. Han hade alltid varit en av dem, som
livligast brukade sentera mina små djupsinnig­
heter, och med sin aristokratiska läggning kunde
han inte finna sig i att jag inte hette fröken von
Kruse – vilket han alltid, trots alla mina pro­
tester, kallade mig. Jag »förtjänade» att heta det,
sade han! Också hade jag högtidligt lovat honom
att trots examensbrådskan vara med om bröl­
lopet. Änkan ville att det skulle firas så stor­
ståtligt som möjligt, och på gammaldags vis festa­
des också i både två och tre dagar. Själva
vigselakten var jag inte med om – men festerna
efteråt voro säkert roligare.
En kväll dansades och lektes pantlekar hos
de nygifta – så gammalmodiga voro vi ännu år
1883. Samma bjudning hade dagen efter ett
litet muntert efterspel, som jag också minns
mycket väl. Min kusin jägmästaren, som alltid
ansåg för sin plikt att vaka över mig, kom
nästa morgon indignerad till mig och en väninna
från Lundatiden och sade:
»När jag kommer in i salen i går kväll – vad
är det första jag ser? – Mathilda och fröken

Amelie, som sitta på var sin sida om löjtnant
den och den och berätta honom i korus, att han
har de vackraste ögon!» ... »Vi!» – sade vi upp­
rörda. »På var sin sida? ... När vi sutto i soffan
och han på en stol mittemot!... Och, vackra
ögon?... Vi sade, att han hade mörka ögon.
Kan man nu inte få tala om, hurudan färg folk
har på ögonen ?»... Nej, det kunde man inte –
inte på villkor. Att säga, att någon hade mörka
ögon vore precis detsamma som att säga, att de
voro vackra. Det kunde man absolut inte säga.
Ingen fin flicka kunde säga sådant ... Och mitt
spaka genmäle: »Han tyckte, det var hemskt
roligt, att vi sade det!» gjorde förstås inte saken
bättre.
Vilka dumheter och småsaker man kunde
skratta åt! – hur mycket gräl och skämt man
hade för sig! – mest för rakt ingenting ... När
jag tänker efter, hade nog dagboken alldeles rätt,
som konsekvent nekade att befatta sig med dylika
»trivialiteter».
Nästan alla mina minnen från Stockholm äro
vinterminnen. Jag minns utflykter på släde
till Hammarby sjö och över isen till Lidingön,
skridskoturer – som jag redan talat om – och
kälkåkningar på sluttningarna utanför tullarna
– den berömda »isbacken» vid Karlberg ... Ofta
blev man så våt om fötterna och kängorna kändes

så styva och stelfrusna., att man av alla krafter
måste skynda sig hem och byta om.
Något, som jag också kommer ihåg, är den
gemensamma eftermiddagsläxläsningen ihop med
en av mina skolkamrater, som var en av mina
bästa väninnor. Hon hade ovanligt mycket um­
gänge i Stockholm och var långt mera bortbjuden
än någon av oss andra. Medan hon klädde sig
till bal i andra ändan av det långa smala rummet
där hon bodde, brukade jag sitta framme vid
brasan med min Titus Livius och ta ut läxan
för morgondagen. Men emellanåt kom hon bort
till kakelugnen, hon också – ofta i blotta linnet
– och satt och värmde sig efter tvättningen i
det kalla vattnet. Då blev det just ingen reda
med Livius längre – så mycket annat som vi
alltid hade att prata om!
Hon var från Värmland och genom henne fick
jag mitt första intryck av denna landsdel, som
sedan skulle komma att intaga så stor plats i
vår svenska litteratur. Själv var hon inte litte­
rärt anlagd och jag tror inte, att hon såg sin pro­
vins ur den synpunkten. Den blivande stora
värmländska författarinnan fanns emellertid ock­
så i skolan. Men då hon inte gick i gymnasie­
klasserna och även var något äldre än vi, gåvo
vi föga akt på henne, och ingen av oss kunde
väl ana, att hon av alla flickorna – ja, av alla

dåvarande skolflickor i hela Svea rike – skulle
vara den, som en dag skulle låta tala mest om
sig.
Uppriktigt sagt ägnade jag i verkligheten inte
en tanke åt någon av de andras framtidsöde
– det finge de väl själva sörja för! – min
egen »utveckling» var det enda, som verkligen
intresserade mig, och att ansvaret för den först
och främst ålåg mig själv, stod mig för vart år
och för var dag mer och mer klart. Att andra
skulle bistå mig därmed, litade jag inte mycket
på. »Vad bryr sig väl det ena ägget om, ifall
det andra blir utkläckt eller inte?» reflekterar
jag bittert på höstsidan 1883, då jag var som
bäst upptagen av alla dessa funderingar och
hur det skulle gå med mig själv och min upp­
fostran, när jag nu till julen tog studentexamen
och lämnade Stockholm. Jag tvivlade på att få
en riktigt bra plats i solen, men ansåg det vara
»min stora rättighet och min stora skyldighet»
(står där) »att – som en diktare uttrycker det:
’vinna nog stor plats på den vida jor­
den att bliva helt mig själv’.»
Fjorton dar efteråt fortsätter jag mina re­
flexioner i samma anda och kan märka, hur
starkt jag känner mig upptagen av mina far­
hågor. Den 20 oktober skriver jag:
»Blott människorna en gång komme så långt,

att de vågade eller kunde följa sin egen natur,
så skulle också disharmonin upphöra, ty vad
är klarare än ’säkerheten inom den
naturliga sfären’ (varifrån jag har detta
citat, står ej angivet). Men på somliga områden
hämmar man människans utveckling och på andra
framdrives den genom konst. Och den proces­
sen kallar man uppfostran eller civilisation!»
Jag skriver också, att jag tycker, att »tiden är
matt, slapp och utlevad», att den »förlorar sig i
abstraktioner och analyser» – ja, jag undrar
rent ut, när den (tiden!) »väl skall ha spelat ut
sin roll». Mycket hopp har jag förstås inte om
den saken, men tycker, att vi skulle behöva
något, som inte vore utsatt för att taga in­
tryck av denna eländiga »tiden»: – »något så
fast och helt, att man inte ens kunde plocka
det sönder». Jag förutser nämligen, att av »plockas
något itu» blir följden bara den, att man »be­
skedligt måste sätta bitarna ihop igen», och
detta vill jag ogärna vara med om.
Mot slutet av terminen klagar jag starkt över
»trötthet» – något jag annars inte brukade. Jag
har »inte tid att tänka riktigt» – det irriterar
mig, och jag förutser bittert, att »snart kan jag
kanske varken önska eller längta». Det hade
ingen fara!
Detta var en av de sista dagarna i oktober.

Under hela november månad har jag ej en enda
gång haft tid, kanske heller inte lust, att ut­
gjuta mig i dagboken – först den 10 december
på kvällen, samma dag jag med ett vackert
Cum Laude avlade studentexamen i Lyceum för
flickor, skriver jag ett par ord.
»Student! (står där) Jag har således hunnit
målet – den vita mössan är min. – – –  Jag
har nu rättighet att tänka fritt, att handla själv­
ständigt, jag kan börja kalla mig kvinna, och
inte skolflicka, jag kan börja att lita på mig
själv.»
Som man ser, tog jag denna examen mera
högtidligt än man nu tar den. Vi voro heller
inte då så många flickor, som hade rättighet att
bära »den vita mössan» – vilken jag för min
del aldrig bar, men en tid hade hängande på
en vägg, ända tills en tjänstflicka stal den för
att använda den till maskeradgrannlåt. Detta kan
ännu göra mig helt vemodig, när jag tänker
på det. Den huvudbonaden var ju ändå emblemet
på ganska många »strider, förhoppningar och
arbete» (som här står) och jag har aldrig ägt
mera än densamma. Det var en Uppsalamössa
– köpt i Stockholm – och betecknade den
enda förbindelse jag någonsin haft med Uppsala
universitet.
Så mycket om min vita mössa. Det var en

mörk vinterkväll jag förvärvade den, och inga
kavaljerer med blommor och »guldstolar» vän­
tade på mig och mina två kamrater, när vi för
sista gången kommo ut från skolan. Inte ens
månen sken över Klara kyrka: inte den ringaste
illumination eller högtidlighet bestod man oss!
Jag minns ännu, hur orimligt mörk jag tyckte den
kvällen var, när jag tittade in över Klara kyrko­
gård.
Men i den familj där jag bodde stod punsch­
brickan väntande på salsbordet, när jag kom
hem; två av mina kusiner och en gammal Lunda­
väninna voro utom familjen själv tillstädes,
och, om jag minns rätt, kom den snälle Car­
touchen och ett par andra senare upp och skå­
lade med mig. Jag var trött och nöjd, och det
kan nog hända, att jag var lite viktig – men
det minns jag inte – och provade kanske rätt
ofta den där betydelsefulla mössan framför spe­
geln.
Ett par dar efteråt efter ett vänligt, lugnt men
för mig själv rätt gripande avsked från lärarna,
som jag tacksamt höll av, och från kamraterna,
med vilka jag under tre och ett halvt år delat
ljuvt och lett, lämnade jag Stockholm – för
alltid.
Det visste jag inte då – den vinterdagen jag
stod vid kupéfönstret och såg huvudstadens torn

och gator och hus försvinna. Men kanske hade
jag ändå samma känsla, som jag sedan ofta haft
och ännu kan ha: att det finnes många hem på
jorden, i vilka jag aldrig bott – och som ändå
äro mina.
I Skåne väntade mig hemmet sådant jag läm­
nat det, föräldrar och syskon – hemmets fröj­
der och sorger, överseende omtanke och oför­
änderlig kärleksfull ömhet. I dagboken står
intet om mitt mottagande och intet om mina
egna känslor vid hemkomsten till Skåne. Först
den allra sista kvällen på året, efter den ensamma
promenaden i skogen och allén, själva nyårs­
afton 1883, skriver jag åter i min bok – skriver
flera sidor fulla – och söker, som jag säger:
»göra upp mitt konto med det gamla året, innan
det nya bryter in».
Och att »det gamla året» denna gång be­
tecknade den definitiva avslutningen på ett helt
tidsskede, kände och förstod jag mycket väl.
Denna anteckning har jag i »Uppfostran och
Inflytande» redan omtalat. I själva verket ut­
gjorde den ouvertyren till år 1884 – det för
mig så viktiga och betydelsefulla året, då jag
fyllde tjugo år.









Allén.





